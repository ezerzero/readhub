# 王觀堂先生輓詞並序

作者：陳寅恪

或問觀堂先生所以死之故。應之曰：近人有東西文化之說，其區域分劃之當否，固不必論，即所謂異同優劣，亦姑不具言，然而可以得一假定之義焉。其義曰：凡一種文化值其衰落之時，爲此文化所化之人，必感苦痛，其表現此文化之程量愈宏，則其所受之苦痛亦愈甚；迨既達極深之度，殆非出於自殺無以求一己之心安而義盡也。吾中國文化之定義，具于白虎通三綱六紀之說，其意義爲抽象理想最高之境，猶希臘柏拉圖所謂Eidos者。若以君臣之綱言之，君爲李煜亦期之以劉秀；以朋友之紀言之，友爲酈寄亦待之鮑叔。其所殉之道，所成之仁，均爲抽象理想之通性，而非具體之一人一事。夫綱紀本理想抽象之物，然不能不有所依託，以爲具體表現之用；其所依託表現者，實爲有形之社會制度，而經濟制度尤其最要者。故所依託者不變易，則依託者亦得因以保存。吾國古來亦嘗有悖三綱違六紀無父無君之說，如釋迦牟尼外來之教者矣。然佛教流傳播演盛昌於中土，而中土歷史遺留綱紀之說，曾不因之以動搖者，其說所依託之社會經濟制度未嘗根本變遷，故猶能借之以爲寄命之地也。近數十年來，自道光之季，迄乎今日，社會經濟之制度，以外族之侵迫，致劇疾之變遷；綱紀之說，無所憑依，不待外來學說之掊擊，而已銷沉淪喪於不知覺之間；雖有人焉，強聒而力持，亦終歸於不可救療之局。蓋今日之赤縣神州值數千年未有之鉅劫奇變；劫竟變窮，則此文化精神所凝聚之人，安得不與之共命運而同盡，此觀堂先生所以不得不死，遂爲天下後世所極哀而深惜者也。至於流俗恩怨榮辱委瑣齷齪之說，皆不足置辯，故亦不及云。

漢家之厄今十世，不見中興傷老至。
一死從容殉大倫，千秋悵望悲遺志。
曾賦連昌舊苑詩，興亡哀感動人思。
豈知長慶才人語，竟作靈均息壤詞。
依稀廿載憶光宣，猶是開元全盛年。
海宇承平娛旦暮，京華冠蓋萃英賢。
當日英賢誰北斗？南皮太保方迂叟。
忠順勤勞矢素衷，中西體用資循誘。
總持學部攬名流，朴學高文一例收。
圖籍藝風充館長，名詞瘉埜領編修。
校讎鞮譯憑誰助，海寧大隱潛郎署。
入洛才華正妙年，渡江流輩推清譽。
閉門人海恣冥搜，董白關王共討求。
剖別派流施品藻，宋元戲曲有陽秋。
沉酣朝野仍如故，巢燕何曾危幕懼。
君憲徒聞俟九年，廟謨已是爭孤注。
羽書一夕警江城，倉卒元戎自出征。
初意潢池嬉小盜，遽驚烽燧照神京。
養兵成賊嗟翻覆，孝定臨朝空痛哭。
再起妖腰亂領臣，遂傾寡婦孤兒族。
大都城闕滿悲笳，詞客哀時未返家。
自分琴書終寂寞，豈期舟楫伴生涯。
回望觚棱涕泗漣，波濤重泛海東船。
生逢堯舜成何世，去作夷齊各自天。
江東博古矜先覺，避地相從勤講學。
島國風光換歲時，鄉關愁思增綿邈。
大雲書庫富收藏，古器奇文日品量。
考釋殷書開盛業，鉤探商史發幽光。
當世通人數舊遊，外窮瀛渤內神州。
伯沙博士同揚榷，海日尚書互倡酬。
東國儒英誰地主？藤田狩野內藤虎。
豈便遼東老幼安，還如舜水依江戶。
高名終得徹宸聰，徵奉南齋禮數崇。
屢檢秘文升紫殿，曾聆法曲侍瑤宮。
文學承恩值近樞，鄉賢敬業事同符。
君期雲漢中興主，臣本煙波一釣徒。
是歲中元周甲子，神皋喪亂終無已。
堯城雖局小朝廷，漢室猶存舊文軌。
忽聞擐甲請房陵，奔部皇輿泣未能。
優待珠槃原有誓，宿陳芻狗遽無憑。
神武門前御河水，好把深恩酬國士。
南齋侍從欲自沉，北門學士邀同死。
魯連黃鷂績溪胡，獨爲神州惜大儒。
學院遂聞傳絕業，園林差喜適幽居。
清華學院多英傑，其間新會稱耆哲。
舊是龍髯六品臣，後躋馬廠元勳列。
鯫生瓠落百無成，敢並時賢較重輕。
元祐黨家慚陸子，建安群盜愴王生。
許我忘年爲氣類，北海今知有劉備。
曾訪梅真拜地仙，更期韓偓符天意。
回思寒夜話明昌，相對南冠泣數行。
猶有宣南溫夢寐，不堪灞上共興亡。
齊州禍亂何時歇，今日吾儕皆苟活。
但就賢愚判死生，未應修短論優劣。
風義平生師友間，招魂哀憤滿人寰。
他年清史求忠跡，一弔前朝萬壽山。

## 附

### A、挽联

十七年家國久魂銷，猶餘賸水殘山，留與纍臣供一死
五千卷牙籤新手觸，待檢𢆯文奇字，謬承遺命倍傷神
觀堂先生靈鑒 後學陳寅恪拜挽
自注：“賸水”指昆明湖，“殘山”指萬壽山
字傍加圈者有“纍”及“𢆯”两字，若写作“累”，恐人读仄声。“𢆯”若写作“玄”，则犯庙讳故也。

### B、輓王靜安先生

敢將私誼哭斯人，文化神州喪一身。
越甲未應公獨恥，湘纍寧與俗同塵。
吾儕所學關天意，竝世相知妬道真。
贏得大淸乾淨水，年年嗚咽說靈均。

### C、清华大学王观堂先生纪念碑铭

海甯王先生自沈後二年，清華研究院同仁咸懷思不能自已。其弟子受先生之陶冶煦育者有年，尤思有以永其念。僉曰，宜銘之貞瑉，以昭示於無竟。因以刻石之詞命寅恪，數辭不獲已，謹舉先生之志事，以普告天下後世。其詞曰：士之讀書治學，蓋將以脫心志於俗諦之桎梏，真理因得以發揚。思想而不自由，毋寧死耳！斯古今仁聖所同殉之精義，夫豈庸鄙之敢望。先生以一死見其獨立自由之意志，非所論於一人之恩怨，一姓之興亡。嗚呼！樹茲石於講舍，繫哀思而不忘。表哲人之奇節，訴真宰之茫茫。來世不可知者也。先生之著述，或有時而不章。先生之學說，或有時而可商。惟此獨立之精神，自由之思想，歷千萬祀，與天壤而同久，共三光而永光。

### D、挽詞蒋秉南注

漢家之厄今十世，「宋汪藻浮溪集載代隆祐后孟氏所草高宗即位詔有云：『漢家之厄十世，宜光武之中興；獻公之子九人，惟重耳之尚在。』宋徽宗子九人，惟高宗在，故云。淸代自順治至宣統適爲十朝。」不見中興傷老至。一死從容殉大倫，千秋悵望悲遺志。曾賦連昌舊苑詩，興亡哀感動人思。豈知長慶才人語，竟作靈均息壤詞。「王先生壬子春在日本時，作長詩頤和園詞述晚淸事，中有句云：『昆明萬壽佳山水，中間宮殿排雲起。拂水回廊千步深，冠山傑閣三層峙。』後竟自沈排雲殿前湖中。」依稀廿載憶光宣，猶是開元全盛年。「杜工部憶昔詩云：『憶昔開元全盛日。』」海宇承平娛旦暮，京華冠蓋萃英賢。當日英賢誰北斗，南皮太保方迂叟。「南皮卒後追贈太保。抱冰堂弟子記載，文襄自比司馬光。迂叟，溫公自號也。『抱冰堂，張之洞』」忠順勤勞矢素衷，「文襄嘗自言，在武昌時自比於陶侃之忠順勤勞。故鄭孝胥海藏樓詩有『忠順勤勞是本根』之句。晉書陶侃傳梅陶論侃有『忠順勤勞似孔明』之語也。陳曾壽讀廣雅堂詩一文載：『蘇堪一日（侍文襄）雅座便談，謂公方之古人，所謂忠順勤勞似孔明也。公爲之起立，謙讓不遑，而慨歎首肯者再，蓋深知公之心者。』又言：『文襄生平以陶侃自況，其過桓公祠詩云：虛譽迴翔殊庾亮，替人辛苦覓愆期。』」中西體用資循誘。「文襄著勸學篇，主中學爲體，西學爲用。」總持學部攬名流，「文襄以軍機大臣協辦大學士管理學部事務。」朴學高文一例收。圖籍藝風充館長，名詞瘉埜領編修。「瘉埜謂嚴幾道復，復有瘉埜堂詩集。」校讎鞮譯憑誰助，「學部有名詞編譯館，以嚴復主之。又有京師圖書館，以繆荃孫主之。王先生當日雖頗譯外國書，其實並與繆嚴無關涉。此詩句不過承上文『攬名流』之語。羅叔言見此詩，遺書辨釋，蓋未瞭解詩意也。」海寧大隱潛郎署。「王先生於光緒三十二年丙午隨羅叔言至京，次年以榮慶薦在學部總務司行走，充學部圖書館編輯。是後數年間專力於詞曲。文選王康琚反招隱詩：『小隱隱陵藪，大隱隱朝市。』」入洛才華正妙年，渡江流輩推淸譽。閉門人海恣冥搜，董白關王共討求。剖別派流施品藻，宋元戲曲有陽秋。「王先生此時初草宋元戲曲史，後改稱宋元大曲考。先生嘗語余，戲曲史之名可笑。蓋嫌其名不雅且範圍過廣不切合內容也。」沈酣朝野仍如故，巢燕何曾危幕懼。君憲徒聞俟九年，廟謨已是爭孤注。「當時預備立憲十年，淸廷迫於在野輿論，減少一年，正宋人謂寇準勸真宗渡河爲爭最後之孤注也。」羽書一夕警江城，倉卒元戎自出征。「武漢革命軍興，陸軍部大臣蔭昌親率兵至武漢，一戰而敗。」初意潢池嬉小盜，遽驚烽燧照神京。養兵成賊嗟翻覆，「指黎元洪」孝定臨朝空痛哭。「袁世凱任總統後宋育仁著共和真諦，大旨謂共和之名起於周厲王失位，共和伯乃周室大臣，暫時攝政，俟宣王年長乃歸政焉，世凱應亦如此。勞乃宣爲其書作序。世凱乃下令自述其柄權之由，有『孝定景皇后臨朝痛哭』之語。育仁本王闓運高弟，時任職國史館。玉初蕓子皆淸季名流。袁乃押解宋育仁還四川原籍，勞居青島，袁不能加罪，於是國史館長湘綺翁不得不南歸矣。」再起妖腰亂領臣，「杜大食寶刀歌有『妖腰亂領』之句。」遂傾寡婦孤兒族。「晉書載記石勒傳，勒曰：大丈夫行事當礌礌落落，如日月皎然，終不能如曹孟德、司馬仲達父子，欺他寡婦孤兒 ，狐媚以取天下也。『養兵』下四句全詩綱領，淸室之亡可以此四句簡括之也。）大都城闕滿悲笳，「北京元號大都。」詞客哀時未返家。自分琴書終寂寞，豈期舟楫伴生涯。回望觚棱涕泗漣，波濤重泛海東船。「先生早歲遊學日本，淸帝遜位後復從羅叔言重遊日本。」生逢堯舜成何世，去作夷齊各自天。江東博古矜先覺，「指羅雪堂。羅隱有江東甲乙集。」避地相從勤講學。島國風光換歲時，鄉關愁思增綿邈。大雲書庫富收藏，古器奇文日品量。考釋殷書開盛業，鉤探商史發幽光。「羅叔言得敦煌石室六朝寫本大雲經殘本，因以名其書庫。王先生此時始從事甲骨考古之學，與其前所研究者範圍不同矣。」當世通人數舊遊，外窮瀛渤內神州。伯沙博士同揚榷，「法人伯希和、沙畹兩博士。」海日尚書互倡酬。「沈曾植，宣統復辟時學部大臣。有海日樓詩集。法國漢學者曾勸羅、王兩先生往遊巴黎，然終不果。余之得識伯希和於巴黎，由先生作書介紹也。先生詩集中有與沈乙庵唱和詩，蓋返自日本居上海時所作。」東國儒英誰地主，藤田狩野內藤虎。「日人藤田豐八、狩野直喜、內藤虎次郎。羅先生昔年在上海設東文翻譯社，延藤田豐八講授日文。先生從之受學。故此句三人中列藤田第一，不僅音韻關係。至於內藤虎列第三，則虎字爲韻腳之故，其實此三人內藤虎之學最優也。」豈便遼東老幼安，還如舜水依江戶。「明代遺老朱舜水避地日本，日人從之受學。當時日本國政在大將軍。大將軍居江戶，即今之東京。舜水之得居日本，大將軍力也。」高名終得徹宸聰，徵奉南齋禮數崇。「王先生以大學士升允薦，與袁勵準、楊宗羲、羅振玉同入直南書房。淸代舊制，在南書房行走者多爲翰林甲科。袁楊固翰林，羅雖非由科第顯，然在淸末已任學部參事。先生僅以諸生得預茲選，宜其有國士知遇之感也。」屢檢秘文升紫殿，曾聆法曲侍瑤宮。「嘗奉命在景陽宮檢查書籍，又在御花園淑芳齋敕賜官戲。」文學承恩值近樞，鄉賢敬業事同符。「查初白慎行康熙時侍尚書房，有敬業堂集。查亦海寧人也。」君期雲漢中興主，臣本煙波一釣徒。「查集謝賜魚詩有『笠檐蓑袂平生夢，臣本煙波一釣徒』句。」是歲中元周甲子，「康有爲詩有句云：『中元甲子天心復。』蓋前一甲子在同治時，世稱中興也。」神皋喪亂終無已。堯城雖局小朝廷，「水經注有囚堯城。」漢室猶存舊文軌。「辛亥優待條件許可宮中仍用舊制度。」忽聞擐甲請房陵，「杜甫贈狄明府詩云：『梁公之孫我姨弟。』又云：『宮中下詔請房陵，前朝長老皆流涕。』房陵謂中宗。」奔問皇輿泣未能。優待珠槃原有誓，「珠槃見周禮。庾子山哀江南賦云：『載書橫階，捧珠槃而不定。』淸室之遜位，蓋由奕劻、袁世凱給隆裕太后以優待條件如盟誓之可保信，有國際條約之性質云云。」宿陳芻狗遽無憑。神武門前御河水，好把「曾作『思把』」深恩酬國士。南齋侍從欲自沈，「指羅振玉。南齋，南書房。」北門學士邀同死。「北門學士指柯紹忞。柯爲翰林院侍講學士。唐高宗時詔文學之士於北門討論，故以北門爲翰林院之代稱。羅、柯曾約王共投神武門外御河殉國，卒不果，後王先生自沈昆明湖，實有由也。」魯連黃鷂績溪胡，「昌黎集嘲魯連子詩：『魯連細而黠，有似黃鷂子，田巴兀老蒼，憐汝矜爪觜。』蓋王先生之入淸華，胡所薦也。」獨爲神州惜大儒。學院遂聞傳絕業，園林差喜適幽居。淸華學院多英傑，其間新會稱耆哲。舊是龍髯六品臣，「梁先生於戊戌以舉人資格特賞六品頂戴，辦理編譯事宜。」後躋馬廠元勳列。「梁先生通電中比張勳爲朱溫，亦間詆康。費仲深樹蔚詩云：『首事固難同翟義，元兇何至比朱溫。』梁先生當張勳復辟時避居天津租界，與段祺瑞乘騾車至馬廠段部將李長泰營中，遂舉兵。所發通電中並詆及南海，實可不必，余心不謂然，故此詩及之。『龍髯六品』『馬廠元勳』兩句屬對，略符趙甌北論吳梅村詩之旨。此詩成後承梁先生，梁亦不以爲忤也。」鯫生瓠落百無成，敢並時賢較重輕。元祐黨家慚陸子，「渭南集書啟有：『以元祐之黨家，話貞元之朝士。』又云：『哀元祐之黨家，今其餘幾；數紹興之朝士，久矣無多。』放翁祖父陸佃，名列元祐黨人碑。陸佃，荊公門人，後又爲司馬黨。」西京群盜愴王生。「用王粲七哀詩意。粲祖父暢，漢三公。杜詩『群盜哀王粲』。」許我忘年爲氣類，北海今知有劉備。「後漢書孔融傳，融使人求救於平原相劉備，備驚曰：『孔北海乃復知天下有劉備邪？』」曾訪梅真拜地仙，「喻訪王。梅真即梅福，福自子真。世傳梅福爲地仙。梅真之稱，猶揚子雲可稱揚雲，梅福西漢逼王莽之篡者也。漢書有傳。」更期韓偓符天意。「希王先生之不死也。玉山樵人集避地詩有『偷生亦似符天意』句。韓偓唐代避朱全忠之篡者也。新唐書有傳。」回思寒夜話明昌，「陳先生曾在淸華工字廳與王先生話淸朝舊事。遺山集除夜詩：『神功聖德三千牘，大定明昌五十年。甲子兩周今日盡，空將老淚灑吳天。』明昌，金章宗年號，今之盛事也。」相對南冠泣數行。猶有宣南溫夢寐，不堪灞上共興亡。「遺山詩：『只知灞上真兒戲，誰謂神州竟陸沈。』蓋用周亞夫事，見史記、漢書。」齊州禍亂何時歇，「爾雅：『九州謂之齊州。』」今日吾儕皆苟活。但就賢愚判死生，未應修短論優劣。「駁陸懋德論王先生文中意。」風義平生師友間。「李義山哭劉蕡詩云：『平生風義兼詩友，不敢同君哭寢門。』」招魂哀憤滿人寰。他年淸史求忠蹟，一弔前朝萬壽山。

- [庄子 魏牟版初始本](#庄子-魏牟版初始本)
  - [目录](#目录)
  - [内篇七](#内篇七)
    - [逍遥游](#逍遥游)
    - [齐物论](#齐物论)
    - [养生主](#养生主)
    - [人间世](#人间世)
    - [德充符](#德充符)
    - [大宗师](#大宗师)
    - [应帝王](#应帝王)
  - [外篇二十二](#外篇二十二)
    - [寓言](#寓言)
    - [山木](#山木)
    - [达生](#达生)
    - [至乐](#至乐)
    - [曹商](#曹商)
    - [秋水](#秋水)
    - [田子方](#田子方)
    - [知北游](#知北游)
    - [庚桑楚](#庚桑楚)
    - [徐无鬼](#徐无鬼)
    - [管仲](#管仲)
    - [则阳](#则阳)
    - [外物](#外物)
    - [让王](#让王)
    - [盗跖](#盗跖)
    - [列御寇](#列御寇)
    - [天下](#天下)
    - [惠施](#惠施)
    - [宇泰定](#宇泰定)
    - [胠箧](#胠箧)
    - [天地](#天地)
    - [天运](#天运)

# 庄子 魏牟版初始本

## 目录

内篇七

1、逍遥游  
2、齐物论  
3、养生主  
4、人间世  
5、德充符  
6、大宗师  
7、应帝王  

外篇二十二

1、寓言  
2、山木  
3、达生  
4、至乐  
5、曹商  
6、秋水  
7、田子方  
8、知北游  
9、庚桑楚  
10、徐无鬼  
11、管仲  
12、则阳  
13、外物  
14、让王  
15、盗跖  
16、列御寇  
17、天下  
18、惠施  
19、宇泰定  
20、胠箧  
21、天地  
22、天运  

## 内篇七

### 逍遥游

北溟有鱼，其名为鲲。鲲之大，不知其几千里也。化而为鸟，其名为鹏。鹏之背，不知其几千里也。怒而飞，其翼若垂天之云。是鸟也，海运则将徙于南溟。南溟者，天池也。

《齐谐》者，志怪者也。《谐》之言曰：“鹏之徙于南溟也，水击三千里，搏扶摇而上者九万里，去以六月息者也。”

野马也，尘埃也，生物之以息相吹也。天之苍苍，其正色邪？其远而无所至极邪？其视下也，亦若是则已矣。

且夫水之积也不厚，则其负大舟也无力。覆杯水于坳堂之上，则芥为之舟；置杯焉则胶，水浅而舟大也。风之积也不厚，则其负大翼也无力。故九万里则风斯在下矣，而后乃今培风，背负青天而莫之夭阏者，而后乃今将图南。

蜩与鷽鸠笑之曰：“我决起而飞，抢榆枋而止。时则不至，而控于地而已矣。奚以之九万里而图南为？”

适莽苍者，三餐而返，腹犹果然；适百里者，宿舂粮；适千里者，三月聚粮。之二虫又何知？

小知不及大知，小年不及大年。奚以知其然也？朝菌不知晦朔，蟪蛄不知春秋。此小年也。楚之南有冥灵者，以五百岁为春，五百岁为秋；上古有大椿者，以八千岁为春，八千岁为秋。此大年也。而彭祖乃今以久特闻，众人匹之，不亦悲乎？汤之问棘也是矣。汤问棘曰：“上下四方有极乎？”棘曰：“无极之外复无极也。”

终北之北有溟海者，天池也。有鱼焉，其广数千里，未有知其修者，其名为鲲。有鸟焉，其名为鹏，背若泰山，翼若垂天之云，搏扶摇而上者九万里，绝云气，负青天，然后图南，且适南溟也。

尺鴳笑之曰：“彼且奚适也？我腾跃而上，不过数仞而下，翱翔蓬蒿之间，此亦飞之至也。而彼且奚适也？”

此小大之辨也。

故夫知效一官、行比一乡、德合一君、能征一国者，其自视也，亦若此矣。

而宋荣子犹然笑之，且举世誉之而不加劝，举世非之而不加沮，定乎内外之分，辨乎荣辱之境。斯已矣。彼其于世，未数数然也。虽然，犹有未树也。

夫列子御风而行，泠然善也，旬有五日而后返。彼于致福者，未数数然也。此虽免乎行，犹有所待者也。

若夫乘天地之正，而御六气之变，以游无穷者，彼且恶乎待哉？故曰：至人无己，神人无功，圣人无名。

尧让天下于许由曰：“日月出矣，而爝火不息，其于光也，不亦难乎？时雨降矣，而犹浸灌，其于泽也，不亦劳乎？夫子立而天下治，而我犹尸之，吾自视缺然。请致天下！”

许由曰：“子治天下，天下既已治也。而我犹代子，吾将为名乎？名者，实之宾也。吾将为实乎？鹪鹩巢于深林，不过一枝；鼹鼠饮河，不过满腹。归休乎君！予无所用天下为。庖人虽不治庖，尸祝不越樽俎而代之矣。”

肩吾问于连叔曰：“吾闻言于接舆，大而无当，往而不返。吾惊怖其言，犹河汉而无极也；大有径庭，不近人情焉。”

连叔曰：“其言谓何哉？”

“曰：‘藐姑射之山，有神人居焉，肌肤若冰雪，绰约若处子；不食五谷，吸风饮露，乘云气，御飞龙，而游乎四海之外。其神凝，使物不疵疠而年谷熟。’吾以是狂而不信也。”

连叔曰：“然。瞽者无以与乎文章之观，聋者无以与乎钟鼓之声。岂唯形骸有聋盲哉？夫知亦有之。是其言也，犹时汝也。之人也，之德也，将旁薄万物以为一。世祈乎乱，孰弊弊焉以天下为事？之人也，物莫之伤，大浸稽天而不溺，大旱金石流、土山焦而不热。是其尘垢秕糠，将犹陶铸尧舜者也。孰肯纷纷然以物为事？”

宋人资章甫而适诸越，越人断发文身，无所用之。

尧治天下之民，平海内之政，往见四子藐姑射之山，汾水之阳窅然丧其天焉。

惠子谓庄子曰：“魏王贻我大瓠之种，我树之成，而实五石。以盛水浆，其坚不能自举也。剖之以为瓢，则廓落无所容。非不枵然大也？吾为其无用而掊之。”

庄子曰：“夫子固拙于用大矣。宋人有善为不龟手之药者，世世以洴澼纩为事。客闻之，请买其方百金。聚族而谋曰：‘我世世为洴澼纩，不过数金；今一朝而鬻技百金，请与之。’客得之，以说吴王。越有难，吴王使之将，冬与越人水战，大败越人，裂地而封之。能不龟手一也，或以封，或不免于洴澼纩，则所用之异也。今子有五石之瓠，何不虑以为大樽，而浮乎江湖，而忧其廓落无所容？则夫子犹有蓬之心也夫！”

惠子谓庄子曰：“吾有大树，人谓之樗。其大本臃肿而不中绳墨，其小枝卷曲而不中规矩。立之途，匠者不顾。今子之言，大而无用，众所同去也。”

庄子曰：“子独不见狸狌乎？卑身而伏，以候遨者；东西跳梁，不避高下，中于机辟，死于网罟。今夫斄牛，其大若垂天之云。此能为大矣，而不能执鼠。今子有大树，患其无用，何不树之于无何有之乡，广漠之野，彷徨乎无为其侧，逍遥乎寝卧其下？不夭斤斧，物无害者，无所可用，安所困苦哉？”

### 齐物论

南郭子綦隐几而坐，仰天而嘘，嗒焉似丧其偶。

颜成子游立侍乎前，曰：“何居乎？形固可使如槁木，而心固可使如死灰乎？今之隐几者，非昔之隐几者也。”

子綦曰：“偃，不亦善乎？尔之问也。今者吾丧我，汝知之乎？汝闻人籁而未闻地籁，汝闻地籁而未闻天籁夫？”

子游曰：“敢问其方。”

子綦曰：“夫大块噫气，其名为风。是唯无作，作则万窍怒号。尔独不闻之飂飂乎？山林之嵔崔，大木百围之窍穴，似鼻，似口，似耳；似枅，似圈，似臼，似洼者，似污者。激者，滈者；叱者，吸者，叫者，嚎者，笑者，咬者。前者唱于，而随者唱喁；泠风则小和，飘风则大和。厉风济，则众窍为虚。尔独不见之调调、之刁刁乎？”

子游曰：“地籁则众窍是矣，人籁则比竹是矣。敢问天籁？”

子綦曰：“夫吹万不同，而使其自已也。咸其自取，怒者其谁邪？”

大知闲闲，小知閒閒；大言炎炎，小言詹詹。其寐也魂交，其觉也形开。与接为构，日以心斗，缦者，窖者，密者。小恐惴惴，大恐缦缦。其发若机栝，其司是非之谓也。其留若诅盟，其守胜之谓也。其杀如秋冬，以言其日消也；其溺之所为，不可使复之也。其厌也如缄，以言其老洫也。近死之心，莫使复阳也。喜怒哀乐，虑叹恋慹，摇曳启态。

乐出虚，蒸成菌，日夜相代乎前，而莫知其所萌。已乎！已乎！旦暮得此，其所由以生乎？

非彼无我，非我无所取。是亦近矣，而不知其所为使。

若有真宰，而特不得其朕。可行己信，而不见其形，有情而无形。百骸九窍六藏，赅而存焉，吾谁与为亲？汝皆悦之乎？其有私焉？如是皆有，为臣妾乎？其臣妾不足以相治乎？其递相为君臣乎？其有真君存焉！如求得其情，与不得，无益损乎其真。

一受其成形，不化以待尽。与物相刃相磨，其行尽如驰，而莫之能止，不亦悲乎？终身役役，而不见其成功，苶然疲役，而不知其所归，可不哀邪？人谓之：不死奚益？其形化，其心与之然，可不谓大哀乎？人之生也，固若是茫乎？其我独茫？而人亦有不茫者乎？

夫随其成心而师之，谁独且无师乎？奚必知化？而心自取者有之，愚者与有焉。未成乎心而有是非，是“今日适越而昔至”也。是以无有为有。无有为有，虽有神偊，且不能知，吾独且奈何哉？

夫言非吹也。言者有言，其所言者特未定也。果有言邪？其未尝有言邪？其以为异于鷇音，亦有辩乎？其无辩乎？

道恶乎隐而有真伪？言恶乎隐而有是非？道恶乎往而不存？言恶乎存而不可？道隐于小成，言隐于荣华。故有儒墨之是非，以是其所非，而非其所是。欲是其所非，而非其所是，则莫若以明。

物无非彼，物无非是。自彼则不见，自是则知之。故曰彼出于是，是亦因彼。彼是，方生之说也。虽然，方生方死，方死方生；方可方不可，方不可方可；因是因非，因非因是。是以圣人不由，而照之于天，亦因是也。

是亦彼也，彼亦是也。彼亦一是非，此亦一是非。果且有彼是乎哉？果且无彼是乎哉？彼是莫得其偶，谓之道枢。枢始得其环中，以应无穷。是亦一无穷，非亦一无穷也。故曰莫若以明。

以“指”喻指之“非指”，不若以非指喻指之非指也。以“马”喻马之“非马”，不若以非马喻马之非马也。天地一指也，万物一马也。

可乎可，不可乎不可。道行之而成，物谓之而然。恶乎然？然于然。恶乎不然？不然于不然。恶乎可？可于可。恶乎不可？不可于不可。物固有所然，物固有所可。无物不然，无物不可。

故为是举莛与楹，厉与西施，诙诡谲怪，道通为一。其分也，成也；其成也，毁也。凡物无成与毁，复通为一。唯达者知通为一，为是不用而寓诸庸。庸也者，用也；用也者，通也；通也者，得也。适得而几矣，因是已。已而不知其然，谓之道。

劳神明为“一”，而不知其同也，谓之“朝三”。

何谓“朝三”？

狙公赋芧，曰：“朝三而暮四！”

众狙皆怒。

曰：“然则朝四而暮三？”

众狙皆悦。

名实未亏，而喜怒为用，亦因是因非也。是以圣人和之以是非，而休乎天均。是之谓两行。

古之人，其知有所至矣。恶乎至？有以为未始有物者，至矣，尽矣，不可以加矣。其次以为有物矣，而未始有封也。其次以为有封焉，而未始有是非也。是非之彰也，道之所以亏也。道之所以亏，爱之所以成。

果且有成与亏乎哉？果且无成与亏乎哉？有成与亏，故昭氏之鼓琴也；无成与亏，故昭氏之不鼓琴也。昭文之鼓琴也，师旷之杖策也，惠子之据梧也，三子之知几乎？皆其盛者也，故载之末年。唯其好之也，以异于彼；其好之也，欲以明之。彼非所明而明之，故以坚白之昧终。而其子又以文之纶终，终身无成。若是而可谓成乎？虽我无成，亦可谓成也。若是而不可谓成乎？物与我无成也。是故滑疑之耀，圣人之所鄙也，为是不用而寓诸庸。此之谓以明。

今且有言于此，不知其与“是”类乎？其与“是”不类乎？类与不类，相与为类，则与“彼”无以异矣。虽然，请尝言之：有始也者，有未始有始也者，有未始有夫未始有始也者。有有也者，有无也者，有未始有无也者，有未始有夫未始有无也者。俄而有“无”矣，而未知有“无”之果孰有孰无也？今我则已有谓矣，而未知吾之所谓，其果有谓乎？其果无谓乎？

天下莫大于秋毫之末，而泰山为小；莫寿于殇子，而彭祖为夭。天地与我并生，而万物与我为一。既已为一矣，且得有言乎？既已谓之“一”矣，且得无言乎？一与言为“二”，“二”与一为“三”。自此以往，巧历不能得，而况其凡乎？故自无适有，以至于“三”，而况自有适“有”乎？无适焉，因是已。

夫道未始有封，言未始有常，为是而有畛也。请言其畛：有左，有右；有论，有议；有分，有辩；有竞，有争。此之谓八德。六合之外，圣人存而不论；六合之内，圣人论而不议；《春秋》经世，先王之志，圣人议而不辩。故分也者，有不分也；辩也者，有不辨也。

曰：何也？

圣人怀之，众人辩之以相示也。故曰：辩也者，有不见也。

夫至道不称，至辩不言，至仁不亲，至廉不谦，至勇不忮；道昭而不道，言辩而不及，仁常而不周，廉清而不信，勇忮而不成。五者无弃而几向方矣。故知止其所不知，至矣。孰知不言之辩，不道之道？若有能知，此之谓天府，注焉而不满，酌焉而不竭，而不知其所由来。此之谓葆光。

故昔者尧问于舜曰：“我欲伐宗、脍、胥敖，南面而不释然，其故何也？”

舜曰：“夫三子者，犹存乎蓬艾之间。若不释然，何哉？昔者十日并出，万物皆照，而况德之进乎日者乎？”

啮缺问乎王倪曰：“子知物之所同是乎？”

曰：“吾恶乎知之？”

“子知子之所不知邪？”

曰：“吾恶乎知之？”

“然则物无知邪？”

曰：“吾恶乎知之？虽然，尝试言之。庸讵知吾所谓知之非不知邪？庸讵知吾所谓不知之非知邪？且吾尝试问乎汝：民湿寝，则腰疾偏死，鳅然乎哉？木处，则惴慄恂惧，猿猴然乎哉？三者孰知正处？民食刍豢，麋鹿食荐，蝍蛆甘带，鸱鸦嗜鼠。四者孰知正味？猿，猵狙以为雌，麋与鹿交，鳅与鱼游；毛嫱西施，人之所美也，鱼见之深入，鸟见之高飞，麋鹿见之决骤。四者孰知天下之正色哉？自‘我’观之，仁义之端，是非之途，樊然淆乱。吾恶能知其变？”

啮缺曰：“子不知利害，则至人固不知利害乎？”

王倪曰：“至人神矣！大泽焚而不能热，河汉冱而不能寒，疾雷破山而不能伤，飘风振海而不能惊。若然者，乘云气，骑日月，而游乎四海之外。死生无变于己，而况利害之端乎？”

鸜鹊子问乎长梧子曰：“吾闻诸夫子：‘圣人不从事于务，不就利，不违害，不喜求，不缘道；无谓有谓，有谓无谓，而游乎尘垢之外。’夫子以为孟浪之言，而我以为妙道之行也。吾子以为奚若？”

长梧子曰：“是皇、帝之所听荧也，而丘也何足以知之？且汝亦太早计，见卵而求时夜，见弹而求鸮炙。予尝为汝妄言之，汝以妄听之：奚傍日月，挟宇宙，为其吻合，置其滑涽？以隶相尊，众人役役；圣人愚钝，参万岁而一成纯。万物尽然，而以是相蕴。予恶乎知悦生之非惑邪？予恶乎知恶死之非弱丧而不知归者邪？丽之姬，艾封人之子也，晋国之始得之也，涕泣沾襟；及其至于王所，与王同筐床，食刍豢，而后悔其泣也。予恶乎知夫死者不悔其始之祈生乎？梦饮酒者，旦而哭泣，梦哭泣者，旦而畋猎；方其梦也，不知其梦也，梦之中又占其梦焉，觉而后知其梦也。且有大觉而后知此其大梦也，而愚者自以为觉，窃窃然知之。君乎牧乎，固哉！丘也与汝皆梦也，予谓汝梦亦梦也。是其言也，其名为吊诡。万世之后而一遇知其解者，是旦暮遇之也。”

既使我与若辩矣，若胜我，我不若胜，若果是邪？我果非也邪？我胜若，若不吾胜，我果是邪？尔果非也邪？其或是邪？其或非也邪？其俱是邪？其俱非也邪？我与若不能相知也，则人固受其黮暗。吾谁使正之？使同乎若者正之，既与若同矣，恶能正之？使同乎我者正之，既同乎我矣，恶能正之？使异乎我与若者正之，既异乎我与若矣，恶能正之？使同乎我与若者正之，既同乎我与若矣，恶能正之？然则我与若与人，俱不能相知也，而待彼也邪？

化声之相待，若其不相待。和之以天倪，因之以蔓衍，所以穷年也。忘年忘义，振于无境，故寓诸无境。

何谓和之以天倪？

曰：是不是，然不然。是若果是也，则是之异乎不是也，其无辩；然若果然也，则然之异乎不然也，亦无辩。

魍魉问影曰：“曩子行，今子止；曩子坐，今子起，何其无特操欤？”

影曰：“吾有待而然者邪？吾所待又有待而然者邪？吾待蛇蚹蜩翼邪？恶识所以然？恶识所以不然？”

夕者庄周梦为蝴蝶，栩栩然蝴蝶也，不知周也。俄然觉，则蘧蘧然周也。不知周之梦为蝴蝶欤？蝴蝶之梦为周欤？周与蝴蝶，则必有分矣，此之谓物化。

### 养生主

吾生也有涯，而知也无涯。以有涯随无涯，殆已；已而为知者，殆而已矣。

为善无近名，为恶无近刑。缘督以为经，可以保身，可以全生，可以养亲，可以尽年。

庖丁为文惠君解牛，手之所触，肩之所倚，足之所履，膝之所踦，砉然响然，奏刀騞然，莫不中音。合于《桑林》之舞，乃中《经首》之会。

文惠君曰：“嘻，善哉！技盖至此乎？”

庖丁释刀对曰：“臣之所好者道也，进乎技矣。始臣之解牛之时，所见无非全牛者。三年之后，未尝见全牛也。方今之时，臣以神遇而不以目视，官知止而神欲行。依乎天理，批大隙，导大窾，因其固然。枝经肯綮之未尝，而况大骨乎？良庖岁更刀，割也；族庖月更刀，折也。今臣之刀十九年矣，所解数千牛矣，而刀刃若新发于硎。彼节者有间，而刀刃者无厚；以无厚入有间，恢恢乎其于游刃必有余地矣，是以十九年而刀刃若新发于硎。虽然，每至于族，吾见其难为，怵然为戒，视为止，行为迟，动刀甚微，磔然已解，如土委地。提刀而立，为之四顾，为之踌躇满志，善刀而藏之。”

文惠君曰：“善哉！吾闻庖丁之言，得养生焉。”

公文轩见右师而惊曰：“是何人也？恶乎介也？天欤？其人欤？”

曰：“天也，非人也。天之生是使独也，人之貌有与也。以是知其天也，非人也。泽雉十步一啄，百步一饮，不祈畜乎樊中。形虽王，不善也。”

老聃死，秦佚吊之，三号而出。

弟子曰：“非夫子之友邪？”

曰：“然。”

“然则吊焉若此，可乎？”

曰：“然。始也吾以为至人也，而今非也。向吾入而吊焉，有老者哭之，如哭其子；少者哭之，如哭其母。彼其所以会之，必有不祈唁而唁，不祈哭而哭者。是遁天悖情，忘其所受，古者谓之遁天之刑。适来，夫子时也；适去，夫子顺也。安时而处顺，哀乐不能入也，古者谓是帝之悬解。脂穷于为薪，火传也，不知其尽也。”

### 人间世

颜回见仲尼，请行。

曰：“奚之？”

曰：“将之卫。”

曰：“奚为焉？”

曰：“回闻卫君，其年壮，其行独，轻用其国，而不见其过；轻用民死，死者以国，量乎泽若蕉，民其无如矣。回尝闻之夫子曰：‘治国去之，乱国就之。医门多疾。’愿以所闻，思其所行，则庶几其国有瘳乎？”

仲尼曰：“嘻！若殆往尔刑耳！

“夫道不欲杂，杂则多，多则扰，扰则忧，忧而不救。古之至人，先存诸己，而后存诸人。所存于己者未定，何暇至于暴人之所行？且若亦知夫德之所荡，而知之所为出乎哉？德荡乎名，知出乎争。名也者，相轧也；知也者，争之器也。二者凶器，非所以尽行也。

“且德厚信矼，未达人气；名闻不争，未达人心。尔强以仁义绳墨之言，炫暴人之前者，是以人恶其有美也，命之曰灾人。灾人者，人必反灾之。若殆为人灾夫！且苟为悦贤而恶不肖，恶用尔求有以异？若唯无诏，王公必将乘人而斗其捷。尔目将荧之，尔色将平之，口将营之，容将形之，心且成之。是以火救火，以水救水，名之曰益多，顺始无穷。若殆以不信厚言，必死于暴人之前矣。

“且昔者桀殺关龙逢，纣殺王子比干，是皆修其身以伛拊人之民，以下拂其上者也，故其君因其修以挤之。是好名者也。昔者尧攻丛、枝、胥敖，禹攻有扈，国为虚厉，身为刑戮，其用兵不止，其求实无已。是皆求名实者也，尔独不闻之乎？名实者，圣人之所不能胜也，而况若乎？虽然，若必有以也，尝以语我来！”

颜回曰：“端而虚，勉而一，则可乎？”

曰：“恶！恶可！夫以阳为充孔扬，采色不定，常人之所不违。因案人之所感，以求容与其心。名之曰日渐之德不成，而况大德乎？将执而不化。外合而内訾，其庸讵可乎？”

“然则我内直而外曲，成而上比。内直者，与天为徒；与天为徒者，知天子之与己，皆天之所子，而独以己言祈乎人善之、祈乎人不善之邪？若然者，人谓之童子。是之谓与天为徒。外曲者，与人为徒也；擎跽曲拳，人臣之礼也，人皆为之，吾敢不为邪？为人之所为者，人亦无疵焉。是之谓与人为徒。成而上比者，与古为徒；其言虽教，责之实也，古之有也，非吾有也。若然者，虽直而不病。是之谓与古为徒。若是，则可乎？”

仲尼曰：“恶！恶可！太多政，法而不谍，虽固亦无罪。虽然，止是耳矣，夫胡可以及化？犹师心者也。”

颜回曰：“吾无以进矣，敢问其方？”

仲尼曰：“斋，吾将语若。有心而为之，其易邪？易之者，暤天不宜。”

颜回曰：“回之家贫，唯不饮酒不茹荤者数月矣。如此，则可以为斋乎？”

曰：“是祭祀之斋，非心斋也。”

回曰：“敢问心斋？”

仲尼曰：“一若志！无听之以耳而听之以心，无听之以心而听之以气。耳止于听，心止于符。气也者，虚而待物者也。唯道集虚。虚者，心斋也。”

颜回曰：“回之未始得使，实有回也；得使之也，未始有回也。可谓虚乎？”

夫子曰：“尽矣。吾语若，若能入游其樊，而无感其名。入则鸣，不入则止。无门无毒，一宅而寓于不得已，则几矣。绝迹易，无行地难。为人使，易以伪；为天使，难以伪。闻以有翼飞者矣，未闻以无翼飞者也；闻以有知知者矣，未闻以无知知者也。瞻彼阕者，虚室生白，吉祥止也。夫且不止，是之谓坐驰。夫循耳目内通，而外于心知，鬼神将来舍，而况人乎？是万物之化也，禹、舜之所纽也，伏羲、几蘧之所行终，而况散焉者乎？”

叶公子高将使于齐，问于仲尼曰：“王使诸梁也甚重，齐之待使者，盖将甚敬而不急。匹夫犹未可动，而况诸侯乎？吾甚慄之。子常语诸梁也，曰：‘凡事若小若大，寡不道以欢成。事若不成，则必有人道之患；事若成，则必有阴阳之患。若成若不成而后无患者，唯有德者能之。’吾食也执粗而不臧，爨无欲清之人。今吾朝受命而夕饮冰，我其内热欤？吾未至乎事之情，而既有阴阳之患矣；事若不成，必有人道之患。是两也，为人臣者不足以任之。子其有以语我来！”

仲尼曰：“天下有大戒二：其一命也，其一义也。子之爱亲，命也，不可解于心；臣之事君，义也，无适而非君也。无所逃于天地之间，是之谓大戒。是以夫事其亲者，不择地而安之，孝之至也；夫事其君者，不择事而安之，忠之盛也。自事其心者，哀乐不易施乎前，知其不可奈何而安之若命，德之至也。为人臣、子者，固有所不得已。行事之情，而忘其身，何暇至于悦生而恶死？夫子其行可矣。

“丘请复以所闻：凡交，近则必相靡以信，远则必忠之以言。言必或传之。夫传两喜两怒之言，天下之难者也。夫两喜必多溢美之言，两怒必多溢恶之言。凡溢之类妄，妄则其信之也莫，莫则传言者殃。故《法言》曰：‘传其常情，无传其溢言，则几乎全。’且以巧斗力者，始乎阳，常卒乎阴，泰至则多奇巧。以礼饮酒者，始乎治，常卒乎乱，泰至则多奇乐。凡事亦然。始乎谅，常卒乎鄙；其作始也简，其将毕也必巨。

“夫言者，风波也；行者，实丧也。风波易以动，实丧易以危。故忿设无由，巧言偏辞。兽死不择音，气息勃然，于是并生厉心。剋核太至，则必有不肖之心应之，而不知其然也。苟为不知其然也，孰知其所终？故《法言》曰：‘无迁令，无劝成；过度，溢也。’迁令劝成，殆事。美成在久，恶成不及改。可不慎欤？且夫乘物以游心，托不得已以养中，至矣。何作为报也？莫若为致命。此其难者。”

颜阖将傅卫灵公太子，而问于蘧伯玉曰：“有人于此，其德天杀。与之为无方，则危吾国；与之为有方，则危吾身。其知适足以知人之过，而不知其所以过。若然者，吾奈之何？”

蘧伯玉曰：“善哉问乎！戒之！慎之！正汝身也哉！形莫若就，心莫若和。虽然，之二者有患。就不欲入，和不欲出。形就而入，且为颠为灭，为崩为蹶；心和而出，且为声为名，为妖为孽。彼且为婴儿，亦与之为婴儿；彼且为无町畦，亦与之为无町畦；彼且为无崖，亦与之为无崖。达之，入于无疵。

“汝不知夫螳螂乎？怒其臂以当车辙，不知其不胜任也，是其才之美者也。戒之！慎之！积伐尔美者以犯之，几矣。汝不知夫养虎者乎？不敢以生物与之，为其殺之之怒也；不敢以全物与之，为其决之之怒也；时其饥饱，达其怒心。虎之与人异类，而媚养己者，顺也。故其殺之者，逆也。夫爱马者，以筐盛屎，以蜃盛尿。适有蚊虻仆缘，而拊之不时，则缺衔，毁首，碎胸。意有所至，而爱有所亡，可不慎邪？”

匠石之齐，至于曲辕，见栎社树。其大蔽数千牛，絜之百围；其高临山，十仞而后有枝，其可以为舟者旁十数。观者如市。匠石不顾，遂行不辍。

弟子餍观之，走及匠石曰：“自吾执斧斤以随夫子，未尝见材如此其美也。先生不肯视，行不辍，何邪？”

曰：“已矣，勿言之矣，散木也！以为舟则沉，以为棺椁则速腐，以为器则速毁，以为门户则液樠，以为柱则蠹。是不材之木也，无所可用，故能若是之寿。”

匠石归，栎社见梦曰：“汝将恶乎比予哉？若将比予于文木邪？夫柤梨橘柚，果蓏之属，实熟则剥，剥则辱；大枝折，小枝抴。此以其能苦其生者也，故不终其天年而中道夭，自掊击于世俗者也。物莫不若是。且予求无所可用久矣，几死，乃今得之，为予大用。使予也而有用，且得有此大也邪？且也，若与予也皆物也，奈何哉其相物也？尔几死之散人，又恶知散木！”

匠石觉而诊其梦。

弟子曰：“趋取无用，则为社何邪？”

曰：“密！若无言！彼亦直寄焉，以为不知己者诟厉也。不为社者，且几有剪乎？且也，彼其所保与众异，尔以义誉之，不亦远乎？”

南伯子綦游乎商之丘，见大木焉有异，结驷千乘，将隐庇其所藾。

子綦曰：“此何木也哉？此必有异材夫！”

仰而视其细枝，则拳曲而不可以为栋梁；俯而视其大根，则轴解而不可以为棺椁；舐其叶，则口烂而为伤；嗅之，则使人狂酲三日而不已。

子綦曰：“此果不材之木也，以至于此其大也。嗟乎神人，以此不材。”

宋有荆氏者，宜楸柏桑。其拱把而上者，求狙猴之杙者斩之。三围四围，求高名之欐者斩之。七围八围，贵人富商之家求椫傍者斩之。故未终其天年，而中道夭于斧斤，此材之患也。故解之以牛之白颡者，与豚之亢鼻者，与人有痔病者，不可以适河。此皆巫祝已知之矣，所以为不祥也。此乃神人之所以为大祥也。

支离疏者，颐隐于脐，肩高于顶，会撮指天，五管在上，两髀为胁。挫针治繲，足以糊口；鼓筴播精，足以食十人。上征武士，则支离攘臂而游于其间；上有大役，则支离以有常疾不受功；上与病者粟，则受三钟与十束薪。夫支离其形者，犹足以养其身，终其天年，又况支离其德者乎？

孔子适楚，楚狂接舆游其门，曰：

“凤兮凤兮，何尔德之衰也？
来世不可待，往世不可追也。
天下有道，圣人成焉；
天下无道，‘圣人’生焉；
方今之时，仅免刑焉。
福轻乎羽，莫之知载；
祸重乎地，莫之知避。
已乎已乎，临人以德；
殆乎殆乎，画地而趋。
迷阳迷阳，无伤吾行；
却曲却曲，无伤吾足。”

山木，自寇也；膏火，自煎也。桂可食，故伐之；漆可用，故割之。人皆知有用之用，而莫知无用之用也。

### 德充符

鲁有兀者王骀，从之游者，与仲尼相若。

常季问于仲尼曰：“王骀，兀者也。从之游者，与夫子中分鲁。立不教，坐不议。虚而往，实而归。固有不言之教，无形而心成者邪？是何人也？”

仲尼曰：“夫子，圣人也。丘也直后而未往耳。丘将以为师，而况不若丘者乎？奚假鲁国？丘将引天下而与从之。”

常季曰：“彼兀者也，而王先生，其与庸亦远矣。若然者，其用心也，独若之何？”

仲尼曰：“死生亦大矣，而不得与之变。虽天地覆坠，亦将不与之遗。审乎无假，而不与物迁，命物之化，而守其宗者也。”

常季曰：“何谓也？”

仲尼曰：“自其异者视之，肝胆胡越也；自其同者视之，万物皆一也。夫若然者，且不知耳目之所宜，而游心乎德之和；物视其所一，而不见其所丧；视丧其足，犹遗土也。”

常季曰：“彼为己，以其知得其心，以其心得其常心，物何为聚之哉？”

仲尼曰：“人莫鉴于流水，而鉴于止水。唯止，能止众止。受命于地，唯松柏独也正，在冬夏青青；受命于天，唯尧舜独也正，在万物之首。幸能正生，以正众生。夫葆始之征，不惧之实。勇士一人，雄入于九军。将求名而能自要者，而犹若是；而况官天地，府万物，直寓六骸，象耳目，一知之所不知，而心未尝死者乎？彼且择日而登假，人则从是也。彼且何肯以物为事乎？”

申徒嘉，兀者也，而与郑子产同师于伯昏无人。

子产谓申徒嘉曰：“我先出，则子止；子先出，则我止。”

其明日，又与合堂同席而坐。子产谓申徒嘉曰：“我先出，则子止；子先出，则我止。今我将出，子可以止乎？其未邪？且子见执政而不违，子齐执政乎？”

申徒嘉曰：“先生之门，固有执政焉如此哉？子悦子之执政，而后人者也？闻之曰：‘鉴明，则尘垢不止；止，则不明也。久与贤人处，则无过。’今子之所取大者，先生也，而犹出言若是，不亦过乎？”

子产曰：“子既若是矣，犹与尧争善！计子之德，不足以自反邪？”

申徒嘉曰：“自状其过，以不当亡者众；不状其过，以不当存者寡。知不可奈何而安之若命，唯有德者能之。游于羿之彀中，然而不中者，命也。人以其全足笑吾不全足者多矣，我勃然而怒；而适先生之所，则废然而反。不知先生之洗我以善邪？吾之自悟邪？吾与夫子游十九年矣，而未尝知吾介者也。今子与我游于形骸之内，而子索我于形骸之外，不亦过乎？”

子产蹴然改容更貌曰：“子无乃称！”

鲁有兀者叔山无趾，踵见仲尼。

仲尼曰：“子不谨！前既犯患若是矣，虽今来，何及矣？”

无趾曰：“吾唯不知务而轻用吾身，吾是以亡足。今吾来也，犹有尊足者存焉，吾是以务全之也。夫天无不覆，地无不载，吾以夫子为天地，安知夫子之犹若是也？”

孔子曰：“丘则陋矣。夫子胡不入乎？请讲以所闻！”

无趾出。

孔子曰：“弟子勉之！夫无趾，兀者也，犹务学以复补其前行之恶，而况全德之人乎？”

无趾语老聃曰：“孔丘之于至人，其未邪？彼何宾宾以学子为？彼且祈以諔诡幻怪之名闻，不知至人之以是为己桎梏邪？”

老聃曰：“胡不直使彼以死生为一条，以可不可为一贯者，解其桎梏，其可乎？”

无趾曰：“天刑之，安可解？”

鲁哀公问于仲尼曰：“卫有恶人焉，曰哀骀它。丈夫与之处者，思而不能去也。妇人见之，请于父母曰‘与为人妻，宁为夫子之妾’者，十数而未止也。未尝闻其有唱者也，常和人而已矣。无君人之位以济乎人之死，无聚禄以望人之腹；又以恶骇天下，和而不唱，知不出乎四域，且而雌雄合乎前，是必有异乎人者也。寡人召而观之，果以恶骇天下。与寡人处，不至以月数，而寡人有意乎其为人也。不至乎期年，而寡人信之。国无宰，寡人传国焉。闷然而后应，泛然而若辞。寡人丑乎，卒授之国。无几何也，去寡人而行。寡人恤焉若有亡也，若无与乐是国也。是何人者也？”

仲尼曰：“丘也尝游于楚矣，适见豚子食于其死母者，少焉眴若，皆弃之而走。不见己焉尔，不得类焉尔。所爱其母者，非爱其形也，爱使其形者也。战而死者，其人之葬也，不以翣资；刖者之屦，无为爱之；皆无其本矣。为天子之诸御，不剪爪，不穿耳；娶妻者止于外，不得复使。形全犹足以为尔，而况全德之人乎？今哀骀它未言而信，无功而亲，使人授己国，唯恐其不受也，是必才全而德不形者也。”

哀公曰：“何谓‘才全’？”

仲尼曰：“死生存亡，穷达贫富，贤与不肖毁誉，饥渴寒暑，是事之变，命之行也。日夜相代乎前，而知不能窥乎其始者也，故不足以滑和，不可入于灵府；使之和豫，通而不失于兑；使日夜无隙，而与物为春，是接尔生时于心者也。是之谓‘才全’。”

“何谓‘德不形’？”

曰：“平者，水停之盛也。其可以为法也，内葆之而外不荡也。德者，成和之修也。德不形者，物不能离也。”

哀公异日以告闵子曰：“始也，吾以南面而君天下，执民之纪而忧其死，吾自以为至通矣。今吾闻至人之言，恐吾无其实，轻用吾身而亡其国。吾与孔丘，非君臣也，德友而已矣。”

闉跂支离无唇说卫灵公，灵公悦之，而视全人，其脰肩肩。

瓮?大瘿说齐桓公，桓公悦之，而视全人，其脰肩肩。

故德有所长，而形有所忘。人不忘其所忘，而忘其所不忘，此谓诚忘。故圣人有所游，而知为孽，约为胶，得为接，工为商。圣人不谋，恶用知？不斫，恶用胶？无丧，恶用得？不货，恶用商？四者天鬻也，天鬻者天食也。既受食于天，又恶用人？

有人之形，无人之情。有人之形，故群于人；无人之情，故是非不得于身。渺乎小哉，所以属于人也；傲乎大哉，独成其天！

惠子谓庄子曰：“人固无情乎？”

庄子曰：“然。”

惠子曰：“人而无情，何以谓之人？”

庄子曰：“道与之貌，天与之形，恶得不谓之人？”

惠子曰：“既谓之人，恶得无情？”

庄子曰：“是非吾所谓情也。吾所谓无情者，言人之不以好恶内伤其身，常因自然而不益生也。”

惠子曰：“不益生，何以有其身？”

庄子曰：“道与之貌，天与之形，无以好恶内伤其身。今子外乎子之神，劳乎子之精，倚树而吟，据梧而瞑。天选子之形，子以坚白鸣。”

### 大宗师

知天之所为，知人之所为者，至矣。知天之所为者，天而生也；知人之所为者，以其知之所知，以养其知之所不知。终其天年而不中道夭者，是知之盛也。虽然，有患。夫知有所待而后当，其所待者特未定也。庸讵知吾所谓天之非人乎？所谓人之非天乎？

且有真人而后有真知。何为真人？古之真人，不逆寡，不雄成，不谋事。若然者，过而弗悔，当而不自得也。若然者，登高不慄，入水不濡，入火不热。是知之能登假于道者也若此。

古之真人，其寝不梦，其觉无忧；其食不甘，其息深深。真人之息以踵，众人之息以喉。屈服者，其嗌言若哇。其嗜欲深者，其天机浅。

古之真人，不知悦生，不知恶死；其出不欣，其入不拒；翛然而往，翛然而来而已矣。不忘其所始，不求其所终；受而喜之，忘而复之，是之谓不以心损道；不以人助天，是之谓真人。若然者，其心忘，其容寂，其颡頯；凄然似秋，暖然似春，喜怒通四时，与物有宜，而莫知其极。

故圣人之用兵也，亡国而不失人心；利泽施乎万世，不为爱人。故乐通物，非圣人也；有亲，非仁也；失时，非贤也；利害不通，非君子也；殉名失己，非士也；亡身不真，非役人也。是役人之役，适人之适，而不自适其适者也。

古之真人，其状峨而不凭，若不足而不承：与乎其廓而不坚也，张乎其虚而不华也，怲乎其似喜也，催乎其不得已也，滀乎其进我色也，与乎止我德也，广乎其似世也，傲乎其未可制也，连乎其似好闭也，闷乎忘其言也。

以刑为体，以礼为翼，以知为时，以德为循。以刑为体者，绰乎其殺也；以礼为翼者，所以行于世也；以知为时者，不得已于事也；以德为循者，言其与有足者至于丘也，而人真以为勤行者也。

故其好之也一，其弗好之也一。其一也一，其不一也一。其一，与天为徒；其不一，与人为徒。天与人不相胜也，是之谓真人。

死生，命也；其有夜旦之常，天也。人之有所不得与，皆物之情也。彼特以天为父，而身犹爱之，而况其卓乎？人特以有君为愈乎己，而身犹死之，而况其真乎？

泉涸，鱼相与处于陆。与其相呴以湿，相濡以沫，不如相忘于江湖。与其誉尧而非桀也，不如两忘而化其道。

夫藏舟于壑，藏山于泽，人谓之固矣，然而夜半有力者负之而走，昧者不知也。藏小大有宜，犹有所遁。若夫藏天下于天下，而不得所遁，是恒物之大情也。故圣人将游于物之所不得遁而皆存，善夭善老，善始善终。人犹效之，而况万物之所系，而一化之所待乎？

夫道，有情有信，无为无形。可传而不可受，可得而不可见。自本自根，未有天地，自古以固存。神鬼神帝，生天生地。在太极之上而不为高，在六极之下而不为深。先天地生而不为久，长于上古而不为老。

狶韦氏得之，以契天地；伏羲氏得之，以袭气母；维斗得之，终古不忒；日月得之，终古不息；堪坏得之，以袭昆仑；冯夷得之，以游大川；肩吾得之，以处泰山；黄帝得之，以登云天；颛顼得之，以处玄宫；禺强得之，立乎北极；西王母得之，坐乎少广，莫知其始，莫知其终；彭祖得之，上及有虞，下及五霸；傅说得之，以相武丁，奄有天下，乘东维，骑箕尾，而比于列星。

南伯子葵问乎女偊曰：“子之年长矣，而色若孺子，何也？”

曰：“吾闻道矣。”

南伯子葵曰：“道可得学邪？”

曰：“恶！恶可！子非其人也。夫卜梁倚有圣人之才而无圣人之道，我有圣人之道而无圣人之才，吾欲以教之，庶几其果为圣人乎？不然。以圣人之道告圣人之才，亦易矣。吾犹告而守之，叁日而后能外天下；已外天下矣，吾又守之，七日而后能外物；已外物矣，吾又守之，九日而后能外生；已外生矣，而后能朝彻；朝彻而后能见独，见独而后能无古今，无古今而后能入于不死不生。故杀生者不死，生生者不生。其为物，无不将也，无不迎也，无不毁也，无不成也，其名为撄宁。撄宁也者，撄而后成者也。”

南伯子葵曰：“子独恶乎闻之？”

曰：“闻诸副墨之子，副墨之子闻诸络诵之孙，络诵之孙闻之瞻明，瞻明闻之聂许，聂许闻之需役，需役闻之於讴，於讴闻之玄冥，玄冥闻之参寥，参寥闻之拟始。”

子祀、子舆、子犁、子来四人相与语曰：“孰能以无为首，以生为脊，以死为尻？孰能知死生存亡之一体者，吾与之友矣。”

四人相视而笑，莫逆于心，遂相与为友。

俄而子舆有病。

子祀往问之，曰：“伟哉！夫造物者将以子为此拘拘也？”

曲偻发背，上有五管，颐隐于脐，肩高于顶，句赘指天。阴阳之气，有沴其心；闲而无事，蹁跹而鉴于井，曰：“嗟乎！夫造物者又将以予为此拘拘也？”

子祀曰：“汝恶之乎？”

曰：“亡。予何恶？浸假而化予之左臂以为卵，予因以求时夜；浸假而化予之右臂以为弹，予因以求鸮炙；浸假而化予之尻以为轮，以神为马，予因以乘之，岂更驾哉？且夫得者，时也；失者，顺也；安时而处顺，哀乐不能入也。此古之所谓悬解也。而不能自解者，物有结之。且夫物不胜天久矣，吾又何恶焉？”

俄而子来有病，喘喘然将死，其妻、子环而泣之。

子犁往问之，曰：“叱！避！无怛化！”倚其户与之语曰：“伟哉造化！又将奚以汝为？将奚以汝适？以汝为鼠肝乎？以汝为虫臂乎？”

子来曰：“父母于子，东西南北，唯命之从。阴阳于人，不啻于父母，彼近吾死而我不听，我则悍矣，彼何罪焉？夫大块载我以形，劳我以生，佚我以老，息我以死。故善吾生者，乃所以善吾死也。特范人之形而犹喜之，若人之形者，万化而未始有极者也，弊而复新，其为乐可胜计邪？今大冶铸金，金踊跃曰：‘我且必为镆铘！’大冶必以为不祥之金。今一范人之形，而曰：‘人耳！人耳！’夫造化者必以为不祥之人。今一以天地为大炉，以造化为大冶，恶乎往而不可哉？成然寐，蘧然觉。”发然汗出。

子桑户、孟子反、子琴张三人相与语曰：“孰能相与于无相与，相为于无相为？孰能登天游雾，挠眺无极，相忘以生，无所终穷？”

三人相视而笑，莫逆于心，遂相与为友。

蓦然有间，而子桑户死，未葬。孔子闻之，使子贡往侍事焉。或编曲，或鼓琴，相和而歌曰：“嗟来桑户乎！嗟来桑户乎！尔已返其真，而我犹为人猗！”

子贡趋而进曰：“敢问临尸而歌，礼乎？”

二子相视而笑曰：“是恶乎知礼意邪？”

子贡返，以告孔子，曰：“彼何人者邪？修行无有，而外其形骸，临尸而歌，颜色不变。无以命之，彼何人者邪？”

孔子曰：“彼游方之外者也，而丘游方之内者也，外内不相及。而丘使汝往吊之，丘则陋矣。彼方且与造物者为人，而游乎天地之一气。彼以生为附赘悬疣，以死为决肒溃痈。夫若然者，又恶知死生先后之所在邪？假于异物，托于同体；忘其肝胆，遗其耳目；返复终始，不知端倪；茫然彷徨乎尘垢之外，逍遥乎无为之业。彼又恶能愦愦然为世俗之礼，以观众人之耳目哉？”

子贡曰：“然则夫子何方之依？”

孔子曰：“丘，天之戮民也。虽然，吾与汝共之。”

子贡曰：“敢问其方？”

孔子曰：“鱼相造乎水，人相造乎道。相造乎水者，穿池而养给；相造乎道者，无事而性足。故曰：鱼相忘乎江湖，人相忘乎道术。”

子贡曰：“敢问畸人？”

曰：“畸人者，畸于人而侔于天。故曰：天之小人，人之君子；天之君子，人之小人也。”

颜回问仲尼曰：“孟孙才其母死，哭泣无涕，中心不戚，居丧不哀。无是三者，以善处丧盖鲁国。固有无其实而得其名者乎？回壹怪之。”

仲尼曰：“夫孟孙氏尽之矣，进于知矣。唯简之而不得，夫已有所简矣。孟孙氏不知所以生，不知所以死；不知孰先，不知孰后。若化为物，以待其所不知之化已乎？且方将化，恶知不化哉？方将不化，恶知已化哉？吾特与汝，其梦未始觉者邪？且彼有骇形而无损心，有怛宅而无耗精。孟孙氏特觉，人哭亦哭，是自其所以宜也，相与吾之耳矣。庸讵知吾所谓吾之非吾乎？且汝梦为鸟而唳乎天，梦为鱼而没于渊，不识今之言者，其觉者乎？其梦者乎？造适不及笑，献笑不及排。去排而安化，乃入于寥天一。”

鷾鸸子见许由。

许由曰：“尧何以资汝？”

鷾鸸子曰：“尧谓我：‘汝必躬服仁义，而明言是非。’”

许由曰：“尔奚来为只？夫尧既黥汝以仁义，而劓汝以是非矣，汝将何以游夫遥荡恣睢转徙之途乎？”

鷾鸸子曰：“虽然，吾愿游于其藩。”

许由曰：“不然。夫盲者无以与乎眉目颜色之好，瞽者无以与乎青黄黼黻之观。”

鷾鸸子曰：“夫无庄之失其美，据梁之失其力，黄帝之亡其知，皆在炉锤之间耳。庸讵知夫造物者之不息我黥而补我劓，使我乘成以随先生邪？”

许由曰：“噫！未可知也！我为汝言其大略：吾师乎！吾师乎！齑万物而不为义，泽及万世而不为仁；长于上古而不为老，覆载天地、刻雕众形而不为巧。此所游矣。”

颜回曰：“回益矣。”

仲尼曰：“何谓也？”

曰：“回忘礼乐矣。”

曰：“可矣，犹未也。”

他日复见曰：“回益矣。”

曰：“何谓也？”

曰：“回忘仁义矣。”

曰：“可矣，犹未也。”

他日复见曰：“回益矣。”

曰：“何谓也？”

曰：“回坐忘矣。”

仲尼蹴然曰：“何谓坐忘？”

颜回曰：“堕其肢体，黜其聪明；离形去知，同于大通。此谓坐忘。”

仲尼曰：“同则无好也，化则无常也。尔果其贤乎？丘也请从而后也。”

子舆与子桑为友，而霖雨十日。

子舆曰：“子桑殆病矣！”裹饭而往食之。

至子桑之门，则若歌若哭，鼓琴曰：“父邪！母邪！天乎！人乎！”有不任其声，而趋举其诗焉。

子舆入曰：“子之歌诗，何故若是？”

曰：“吾思夫使我至此极者而弗得也。父母岂欲吾贫哉？天无私覆，地无私载，天地岂私贫我哉？求其为之者而不得也，然而至此极者，命也夫！”

### 应帝王

啮缺问于王倪，四问而四不知。啮缺因跃而大喜，行以告蒲衣子。

蒲衣子曰：“尔乃今知之乎？有虞氏不及泰氏。有虞氏，其犹臧仁以要人，亦得人矣，而未始出于非人。泰氏，其卧徐徐，其觉盱盱；一以己为马，一以己为牛；其知情信，其德甚真，而未始入于非人。”

肩吾见狂接舆。

狂接舆曰：“日中始何以语汝？”

肩吾曰：“告我：‘君人者以己出经式义，庶民孰敢不听而化诸？’”

狂接舆曰：“是欺德也！其于治天下也，犹涉海凿河而使蚊负山也。夫圣人之治也，治外乎？正而后行，确乎能其事者而已矣。且鸟高飞以避矰弋之害，鼷鼠深穴乎神丘之下以避熏凿之患，尔曾二虫之无知！”

无根游于殷阳，至蓼水之上，适遭无名人，而问焉，曰：“请问为天下？”

无名人曰：“去！汝鄙人也。何问之不豫也？予方将与造物者为人，厌则又乘夫莽渺之鸟，以出六极之外，而游无何有之乡，以处圹埌之野。汝又何暇以治天下感予之心为？”

又复问。

无名人曰：“汝游心于淡，合气于漠，顺物自然而无容私焉，而天下治矣。”

阳子居见老聃曰：“有人于此，响疾强梁，物彻疏明，学道不倦。如是者可比明王乎？”

老聃曰：“是于圣人也，胥易技系，劳形怵心者也。且也虎豹之文来畋，猿狙之便来藉，如是者可比明王乎？”

阳子居蹴然曰：“敢问明王之治？”

老聃曰：“明王之治，功盖天下，而似不自己；化贷万物，而民弗恃；有莫举名，使物自喜；立乎不测，而游于无有者也。”

郑有神巫曰季咸，知人之死生存亡、祸福寿夭，期以岁月旬日若神。郑人见之，皆弃而走。

列子见之而心醉，归以告壶子曰：“始吾以夫子之道为至矣，则又有至焉者矣。”

壶子曰：“吾与汝既其文，未既其实。尔固得道欤？众雄而无雌，尔又奚卵焉？尔以道与世抗，必信，夫故使人得而相汝。尝试与来，以予示之。”

明日，列子与之见壶子。

出而谓列子曰：“嘻！子之先生死矣，弗活矣，不可以旬数矣。吾见怪焉，见湿灰焉。”

列子入，泣涕沾襟以告壶子。

壶子曰：“向吾示之以地文，萌乎不震不止。是殆见吾杜德机也。尝又与来。”

明日，又与之见壶子。

出而谓列子曰：“幸矣！子之先生遇我也。有瘳矣，痊然有生矣。吾见其杜权矣。”

列子入，以告壶子。

壶子曰：“向吾示之以天壤，名实不入，而机发于踵。是殆见吾善者机也。尝又与来。”

明日，又与之见壶子。

出而谓列子曰：“子之先生不斋，吾无得而相焉。试斋，且复相之。”

列子入，以告壶子。

壶子曰：“向吾示之以太冲莫朕。是殆见吾衡气机也。鲵桓之渖为渊，止水之渖为渊，流水之渖为渊。渊有九名，此处三焉。尝又与来。”

明日，又与之见壶子。

立未定，自失而走。

壶子曰：“追之！”

列子追之不及，返以报壶子曰：“已灭矣，已失矣，吾弗及矣。”

壶子曰：“向吾示之以未始出吾宗。吾与之虚而委蛇，不知其谁何，因以为递靡，因以为波流，故逃也。”

然后列子自以为未始学而归。三年不出，为其妻爨，食豕如食人，于事无与亲。雕琢复朴，块然独以其形立。纷然而封哉，一以是终。

无为名尸，无为谋府，无为事任，无为知主。体尽无穷，而游无朕。尽其所受乎天，而无见得，亦虚而已。至人之用心若镜，不将不迎，应而不藏，故能胜物而不伤。

南海之帝为倏，北海之帝为忽，中央之帝为浑沌。

倏与忽时相与遇于浑沌之地，浑沌待之甚厚。

倏与忽谋报浑沌之德，曰：“人皆有七窍以视听食息，此独无有，尝试凿之。”

日凿一窍，七日而浑沌死。

## 外篇二十二

### 寓言

寓言十九，重言十七，卮言日出，和以天倪。

寓言十九，藉外论之。亲父不为其子媒。亲父誉之，不若非其父者也。非吾罪也，人之罪也：与己同则应，不与己同则反；同于己为是之，异于己为非之。

重言十七，所以己言也。是为耆艾，年先矣。而无经纬本末以期来者，是非先也。人而无以先人，无人道也。人而无人道，是之谓陈人。

卮言日出，和以天倪，因以蔓衍，所以穷年。不言则齐，齐与言不齐，言与齐不齐也。故曰：“言无言。”

言无言，终身言，未尝言。终身不言，未尝不言。有自也而可，有自也而不可；有自也而然，有自也而不然。恶乎然？然于然。恶乎不然？不然于不然。恶乎可？可于可。恶乎不可？不可于不可。物固有所然，物固有所可，无物不然，无物不可。非卮言日出，和以天倪，孰得其久？万物皆种也，以不同形相禅，始卒若环，莫得其伦，是谓天均。天均者，天倪也。

庄子谓惠子曰：“孔子行年六十而六十化，始时所是，卒而非之。未知今之所谓是之非五十九非也？”
惠子曰：“孔子勤志服知也。”

庄子曰：“孔子谢之矣，而其未之尝言。孔子云：‘夫受才乎大本，复灵以生，鸣而当律，言而当法。利义陈乎前而好恶是非，直服人之口而已矣。使人乃以心服而不敢强立，定天下之定。已乎！已乎！吾且不得及彼乎？’”

曾子再仕而心再化，曰：“吾及亲仕，三釜而心乐；后仕，三千钟而不洎亲，吾心悲。”

弟子问于仲尼曰：“若参者，可谓无所悬其罪乎？”

曰：“既已悬矣！夫无所悬者，可以有哀乐乎？彼视三釜三千钟，如鹳雀蚊虻相过乎前也。”

颜成子游谓东郭子綦曰：“自吾闻子之言也，一年而野，二年而从，三年而通，四年而物，五年而人来，六年而鬼入，七年而天成，八年而不知死不知生，九年而大妙。”

生有为，死也。劝公以其私，死也，有自也；而生，阳也，无自也。而果然乎？恶乎其所适？恶乎其所不适？天有历数，地有人据，吾恶乎求之？莫知其所终，若之何其无命也？莫知其所始，若之何其有命也？有以相应也，若之何其无鬼邪？无以相应也，若之何其有鬼邪？

众魍魉问于影曰：“若向也俯而今也仰，向也括撮而今也披发，向也坐而今也起，向也行而今也止，何也？”

影曰：“搜搜也，奚稍问也！予有而不知其所以。予，蜩甲也，蛇蜕也，似之而非也。火与日，吾屯也；阴与夜，吾代也。彼，吾所以有待邪？而况乎以有待无者乎！彼来，则我与之来；彼往，则我与之往；彼徜徉，则我与之徜徉。徜徉者，又何以有问乎？”

阳子居南之沛，老聃西游于秦，邀于郊，至于梁而遇老子。

老子中道仰天而叹曰：“始以汝为可教，今不可也。”

阳子居不答。至舍，进盥漱巾栉，脱屦户外，膝行而前曰：“向者弟子欲请夫子，夫子行不闲，是以不敢。今闲矣，请问其过。”

老子曰：“尔睢睢，尔盱盱，尔谁与居？大白若辱，盛德若不足。”

阳子居蹴然变容曰：“敬闻命矣！”

其往也，舍迎将。其家公执席，妻执巾栉，舍者避席，炀者避灶。其返也，舍者与之争席矣。

### 山木

庄子行于山中，见大木，枝叶盛茂。伐木者止其旁而不取也。问其故。曰：“不材之散木，无所可用。”

庄子曰：“此木以不材，得终其天年。”

夫子出于山，及邑，舍于故人之家。故人喜，具酒肉，命竖子杀雁而享之。竖子请曰：“其一能鸣，其一不能鸣，请奚杀？”主人公曰：“杀不能鸣者。”

明日，弟子问于庄子曰：“昨日山中之木，以不材得终其天年；主人之雁，以不材死。先生将何处？”
庄子笑曰：“周将处乎材与不材之间。材与不材之间，似之而非也，故未免乎累。若夫乘道德而浮游，则不然。无誉无訾，一龙一蛇；与时俱化，而无肯专为；一下一上，以和为量。浮游乎万物之祖，物物而不物于物，则胡可得而累邪？此神农、黄帝之法则也。若夫万物之情、人伦之传则不然：合则离，成则毁，廉则挫，尊则亏，有为则议，贤则谋，不肖则欺，胡可得而必哉？悲夫！弟子志之！其唯道德之乡乎！”

市南宜僚见鲁侯，鲁侯有忧色。

市南子曰：“君有忧色，何也？”

鲁侯曰：“吾学先王之道，修先君之业；吾敬鬼尊贤，亲而行之，无须臾居，然不免于患，吾是以忧。”

市南子曰：“君之除患之术浅矣！夫丰狐文豹，栖于山林，伏于岩穴，静也；夜行昼居，戒也；虽饥渴隐约，犹且胥疏于江湖之上而求食焉，定也；然且不免于网罗机辟之患。是何罪之有哉？其皮为之灾也！今鲁国独非君之皮邪？吾愿君刳形去皮，洗心去欲，而游于无人之野。

“南越有邑焉，名为建德之国。其民愚而朴，少私而寡欲；知作而不知藏，予而不求其报；不知义之所适，不知礼之所将；猖狂妄行，乃蹈乎大方；其生可乐，其死可葬。吾愿君去国捐俗，与道相辅而行。”

君曰：“彼其道远而险，又有江山，我无舟车，奈何？”

市南子曰：“君无形倨，无留居，以为君车。”

君曰：“彼其道幽远而无人，吾谁与为邻？吾无粮，我无食，安得而至焉？”

市南子曰：“少君之费，寡君之欲，虽无粮而乃足。君其涉于江而浮于海，望之而不见其崖，愈往而不知其所穷。送君者皆自崖而返，君自此远矣。故有人者累，见有于人者忧。故尧非有人，非见有于人也。吾愿去君之累，除君之忧，而独与道游于大漠之国。”

方舟而济于河，有虚船来触舟，虽有褊心之人，终不怒也。忽有一人在其上，则一呼张之，一呼歙之。一呼而不闻，再呼而不闻，于是三呼也，则必以恶声随之。向不怒而今怒，向虚而今实也。人能虚己以游世，其孰能害之？

北宫奢为卫灵公赋敛以为钟，为坛乎郭门之外，三月而成上下之悬。

王子庆忌见而问焉，曰：“子何术之设？”

奢曰：“一之间，无敢设也。奢闻之：‘既雕既琢，复归于朴。’侗乎其无识，傥乎其佁痴；惚乎恍乎，其送往而迎来；来者勿禁，往者勿止；从其强梁，随其曲附，因其自穷也。故朝夕赋敛而毫毛不挫，而况有大途者乎？”

孔子围于陈蔡之间，七日不火食。

太公任往吊之曰：“子几死乎？”

曰：“然。”

“子恶死乎？”

曰：“然。”

任曰：“予尝言不死之道。东海有鸟，其名意怠。其为鸟也，翂翂翐翐，而似无能；引援而飞，迫胁而栖；进不敢为前，退不敢为后；食不敢先尝，必取其绪。是故其行列不斥，而外人卒不得害，是以免于患。直木先伐，甘井先竭。子其意者饰知以惊愚，修身以明污，昭昭乎如揭日月而行，故不免也。昔吾闻之大成之人曰：‘自伐者无功。’功成者隳，名成者亏。孰能去名与功，而还与众人同？道流而不明居，德行而不名处；纯纯常常，乃比于狂；削迹捐势，不为功名。是故无责于人，人亦无责焉。至人不闻，子何喜哉？”

孔子曰：“善！”辞其交游，去其弟子，逃于大泽；衣裘褐，食芧栗；入兽不乱群，入鸟不乱行。鸟兽不恶，而况人乎？

孔子问子桑雽曰：“吾再逐于鲁，伐树于宋，削迹于卫，穷于商周，围于陈蔡之间。吾犯此数患，亲交益疏，徒友益散，何欤？”

子桑雽曰：“子独不闻假之亡人欤？林回弃千金之璧，负赤子而趋。或曰：‘为其布欤？赤子之布寡矣。为其累欤？赤子之累多矣。弃千金之璧，负赤子而趋，何也？’林回曰：‘彼以利合，此以天属也。’夫以利合者，迫穷祸患害，相弃也；以天属者，迫穷祸患害，相收也。夫相收之与相弃，亦远矣。且君子之交淡若水，小人之交甘若醴；君子淡以亲，小人甘以绝。彼无故以合者，则无故以离。”

孔子曰：“敬闻命矣！”徐行徜徉而归，绝学捐书，弟子无揖于前，其爱益加进。

异日，桑雽又曰：“舜之将死，乃命禹曰：‘汝戒之哉！形莫若缘，情莫若率；缘则不罹，率则不劳。不罹不劳，则不求文以待形；不求文以待形，固不待物。’”

庄子衣大布之衣而补之，正緳系履而过魏王。

魏王曰：“何先生之惫邪？”

庄子曰：“贫也，非惫也。士有道德不能行，惫也；衣弊履穿，贫也，非惫也。此所谓非遭时也。王独不见夫腾猿乎？其得楠梓榆樟也，揽蔓其枝而王长其间，虽羿、逢蒙不能眄睨也。及其得柘棘枳枸之间也，危行侧视，振动悼慄。此筋骨非有加急而不柔也，处势不便，未足以逞其能也。今处昏上乱相之间，而欲无惫，奚可得邪？此比干之见剖心，征也夫！”

孔子穷于陈蔡之间，七日不火食，左据槁木，右击槁枝，而歌炎氏之风，有其具而无其数，有其声而无宫角，木声与人声，犁然有当于人之心。

颜回端拱，还目而窥之。

仲尼恐其广己而造大也，爱己而造哀也，曰：“回，无受天损易，无受人益难。无始而非卒也，人与天一也。夫今之歌者其谁乎？”

回曰：“敢问‘无受天损易’？”

仲尼曰：“饥渴寒暑，穷窒不行，天地之行也，运化之泄也，言与之偕逝之谓也。为人臣者，不敢去之。执臣而犹若是，而况乎所以待天乎？”

“何谓‘无受人益难’？”

仲尼曰：“始用四达，爵禄并至而不穷，物之所利，乃非己也，吾命有在外者也。君子不为盗，贤人不为窃。吾若取之，何哉？故曰：鸟莫知于鷾鸸。目之所不宜，处不给视，虽落其实，弃之而走。其畏人也，而袭诸人舍，社稷存焉尔。”

“何谓‘无始而非卒’？”

仲尼曰：“化其万物而不知其禅之者，焉知其所终？焉知其所始？正而待之而已耳。”

“何谓‘人与天一’邪？”

仲尼曰：“有人，天也；有天，亦天也。人之不能有天，性也。圣人晏然体逝而终矣。”

庄周游于雕陵之樊，睹一异鹊自南方来者，翼广七尺，目大运寸，感周之颡，而集于栗林。

庄周曰：“此何鸟哉？翼殷不逝，目大不睹。”褰裳躩步，执弹而留之。睹一蝉，方得美荫，而忘其身。螳螂执翳，且将搏之，见得而忘其形。异鹊从而利之，见利而忘其真。

庄周怵然曰：“噫！物固相累，二类相召也。”捐弹而返走。虞人逐而讯之。

庄周返入，三日不逞。

蔺且从而问之：“夫子何为顷间甚不逞乎？”

庄周曰：“吾守形而忘身，观于浊水而迷于清渊。且，吾闻诸夫子曰：‘入其国，从其俗。’今吾游于雕陵而忘身，异鹊感吾颡，游于栗林而忘真。栗林虞人以吾为辱，吾是以不逞也。”

阳子之宋，宿于逆旅。

逆旅之人有妾二人，其一人美，其一人恶，恶者贵而美者贱。

阳子问其故。

逆旅小子对曰：“其美者自美，吾不知其美也；其恶者自恶，吾不知其恶也。”

阳子曰：“弟子记之！行贤而去自贤之心，安往而不爱哉？”

### 达生

达生之情者，不务生之所无以为；达命之情者，不务命之所无奈何。养形必先之以物，物有余而形不得养者有之矣；有生必先无离形，形不离而生亡者有之矣。生之来不能却，其去不能止。悲夫！世之人以为养形足以存生，而养形果不足以存生，则世奚足为哉？虽不足为而不可不为者，其为不免矣。
夫欲免为形者，莫如弃事。弃事则无累，无累则正平，正平则与彼更生，更生则几矣。事奚足弃，而生奚足遗？弃事则形不劳，遗生则精不亏。夫形全精复，与天为一。天地者，万物之父母也；合则成体，散则成始。形精不亏，是谓能移；精而又精，返以相天。

子列子问关尹曰：“至人潜行不窒，蹈火不热，行乎万物之上而不慄。请问何以至于此？”

关尹曰：“是纯气之守也，非知巧果敢之列。居，予语汝！凡有貌象声色者，皆物也，物与物何以相远？夫奚足以至乎先？是形色而已。则物之造乎不形，而止乎无所化。夫得是而穷之者，焉得而正焉？彼将处乎不淫之度，而藏乎无端之纪，游乎万物之所终始，壹其性，养其气，合其德，以通乎物之所造。夫若是者，其天守全，其神无隙，物奚自入焉？

“夫醉者之坠车，虽疾不死。骨节与人同，而犯害与人异，其神全也。乘亦不知也，坠亦不知也，死生惊惧不入乎其胸中，是故忤物而不慑。彼得全于酒而犹若是，而况得全于天乎？圣人藏于天，故物莫之能伤也。

“复仇者，不折镆干；虽有忮心者，不怨飘瓦，是以天下平均。故无攻战之乱，无杀戮之刑者，由此道也。不开人之人，而开天之天；开天者德生，开人者贼生。不厌其天，不忽于人，民几乎以其真。”

仲尼适楚，出游林中，见佝偻者承蜩，犹掇之也。

仲尼曰：“子巧乎！有道邪？”

曰：“我有道也。五六月，累二丸而不坠，则失者锱铢；累三而不坠，则失者十一；累五而不坠，犹掇之也。吾处身也，若橛株之枸；吾执臂也，若槁木之枝；虽天地之大，万物之多，而唯蜩翼之知。吾不反不侧，不以万物易蜩之翼，何为而不得？”

孔子顾谓弟子曰：“用志不分，乃凝于神，其佝偻丈人之谓乎？”

丈人曰：“汝逢衣徒也，亦何知问是乎？修汝所以，而后载言其上！”

颜回问于仲尼曰：“回尝济乎觞深之渊，津人操舟若神。吾问焉，曰：‘操舟可学邪？’曰：‘可。能游者，可教也。善游者，数习而后能也。若乃夫没人，则未尝见舟而便操之也。’吾问焉而不吾告，敢问何谓也？”

仲尼曰：“能游者之可教也，轻水故也。善游者之数能也，忘水故也。若乃夫没人之未尝见舟而便操之也，彼视渊若陵，视舟之覆犹其车却也。覆却万物方陈乎前，而不得入其舍，恶往而不暇？以瓦注者巧，以钩注者惮，以黄金注者昏。其巧一也，而有所矜，则重外也。凡外重者，内拙。”

田开之见周威公。

威公曰：“吾闻祝肾学生，吾子与祝肾游，亦何闻焉？”

田开之曰：“开之操拔篲以侍门庭，亦何闻于夫子？”

威公曰：“田子无让，寡人愿闻之。”

开之曰：“闻之夫子曰：‘善养生者，若牧羊然，视其后者而鞭之。’”

威公曰：“何谓也？”

田开之曰：“鲁有单豹者，岩居而谷饮，不与民共利，行年七十，而犹有婴儿之色，不幸遇饿虎，杀而食之。有张毅者，见高门悬薄无不趋也，行年四十，而有内热之病以死。豹养其内，而虎食其外。毅养其外，而病攻其内。此二子者，皆不鞭其后者也。仲尼曰：‘无入而藏，无出而阳，柴立其中央。’三者若得，其名必极。夫畏途者，十杀一人，则父子兄弟相戒也，必盛卒徒而后敢出焉，不亦知乎？人之所最畏者，衽席之上，饮食之间。而不知为之戒者，知之过也。”

祝宗人玄端以临牢筴，说彘曰：“汝奚恶死？吾将三月豢汝，七日戒，三日斋，藉白茅，加汝肩尻乎雕俎之上，则汝为之乎？”

为彘谋，曰不如食以糟糠，而措之牢筴之中；自为谋，则苟生有轩冕之尊，死得于腞楯之上、聚偻之中，则为之。为彘谋，则去之；自为谋，则取之。其所异彘者，何也？

桓公畋于泽，管仲御，见鬼焉。

公抚管仲之手曰：“仲父何见？”

对曰：“臣无所见也。”

公返，騃佁为病，数日不出。

齐士有皇子告敖者曰：“公则自伤，鬼恶能伤公？夫忿滀之气，散而不返，则为不足；上而不下，则使人善怒；下而不上，则使人善忘；不上不下，中身当心，则为病耳。”

桓公曰：“然则有鬼乎？”

曰：“有。沉有履，灶有髻。户内之烦壤，雷霆处之。东北方之下者，倍阿、鲑蠪跃之。西北方之下者，则泆阳处之。水有罔象，丘有峷，山有夔，野有彷徨，泽有委蛇。”

公曰：“请问委蛇之状何如？”

皇子曰：“委蛇，其大如毂，其长如辕，紫衣而朱冠。其为物也，恶闻雷车之声，见人则捧其首而立。见之者，其殆乎霸。”

桓公辴然而笑曰：“此寡人之所见者也。”

于是正衣冠，与之坐，不终日而不知病之去也。

纪渻子为王养斗鸡。

十日而问：“鸡可斗已乎？”

曰：“未也。方虚骄而恃气。”

十日又问。

曰：“未也。犹应响影。”

十日又问。

曰：“未也。犹疾视而盛气。”

十日又问。

曰：“几矣。鸡虽有鸣者，已无变矣，望之似木鸡矣，其德全矣。异鸡无敢应，见者返走矣。”

孔子观于吕梁，悬水三十仞，流沫四十里，鼋鼍鱼鳖之所不能游也。见一丈夫游之，以为有苦而欲死者也，使弟子并流而拯之。数百步而出，披发行歌而游于塘下。

孔子从而问焉，曰：“吾以子为鬼，察子则人也。请问蹈水有道乎？”

曰：“亡。吾无道。吾始乎故，长乎性，成乎命。与脐俱入，与汩偕出，从水之道而不为私焉。此吾所以蹈之也。”

孔子曰：“何谓‘始乎故，长乎性，成乎命’？”

曰：“吾生于陵而安于陵，故也；长于水而安于水，性也；不知吾所以然而然，命也。”

梓庆削木为鐻，鐻成，见者惊犹鬼神。

鲁侯见而问焉，曰：“子何术以为焉？”

对曰：“臣工人，何术之有？虽然，有一焉。臣将为鐻，未尝敢以耗气也，必斋以静心。斋三日，而不敢怀庆赏爵禄；斋五日，不敢怀非誉巧拙；斋七日，辄然忘吾有四肢形体也。当是时也，无公朝，其巧专，而外滑消；然后入山林，观天性，形躯至矣。然后成现鐻，然后加手焉。不然则已。则以天合天，器之所以凝神者，其由是欤？”

东野稷以御见庄公，进退中绳，左右旋中规。庄公以为造父弗过也，使之钩百而返。

颜阖遇之，入见曰：“稷之马将败。”

公密而不应。

少焉，果败而返。

公曰：“子何以知之？”

曰：“其马力竭矣，而犹求焉，故曰败。”

工倕旋而合规矩，指与物化，而不以心稽，故其灵台一而不窒。忘足，屦之适也；忘腰，带之适也；知忘是非，心之适也；不内变，不外从，事会之适也。始乎适而未尝不适者，忘适之适也。

有孙休者，踵门而诧子扁庆子曰：“休居乡，不见谓不修；临难，不见谓不勇。然而田原不遇岁，事君不遇世，摈于乡里，逐于州部，则胡罪乎天哉？休恶遇此命也？”

扁子曰：“子独不闻夫至人之行邪？忘其肝胆，遗其耳目，茫然彷徨乎尘垢之外，逍遥乎无为之业，是谓‘为而不恃，长而不宰’。今汝饰知以惊愚，修身以明污，昭昭乎若揭日月而行也。汝得全尔形躯，具尔九窍，无中道夭于聋盲跛蹇，而比于人数，亦幸矣。又何暇乎天之怨哉？子往矣！”

孙子出。扁子入，坐有间，仰天而叹。

弟子问曰：“先生何为叹乎？”

扁子曰：“向者休来，吾告之以至人之德，吾恐其惊，而遂至于惑也。”

弟子曰：“不然。孙子之所言是邪？先生之所言非邪？非固不能惑是。孙子之所言非邪？先生之所言是邪？彼固惑而来矣，又奚罪焉？”

扁子曰：“不然。昔者有鸟止于鲁郊，鲁君悦之，为具太牢以飨之，奏《九韶》以乐之，鸟乃始忧悲眩视，不敢饮食。此之谓以己养养鸟也。若夫以鸟养养鸟者，宜栖之深林，浮之江湖，食之以鳅鲦，委蛇而处，则安平陆而已矣。今休，款启寡闻之民也，吾告以至人之德，譬之若载鼷以车马，乐鴳以钟鼓也，彼又恶能无惊乎哉？”

### 至乐

天下有至乐无有哉？有可以活身者无有哉？今奚为奚据？奚避奚处？奚就奚去？奚乐奚恶？

夫天下之所尊者，富贵寿善也；所乐者，身安厚味美服好色音声也；所下者，贫贱夭恶也；所苦者，身不得安逸，口不得厚味，形不得美服，目不得好色，耳不得音声。若不得者，则大忧以惧。其为形也，亦愚哉！

夫富者，苦身疾作，多积财而不得尽用，其为形也亦外矣。夫贵者，夜以继日，思虑善否，其为形也亦疏矣。人之生也，与忧俱生，寿者湣湣，久忧不死，何之苦也，其为形也亦远矣。烈士为天下见善矣，未足以活身。吾未知善之诚善邪？诚不善邪？若以为善矣，不足活身；以为不善矣，足以活人。故曰：“忠谏不听，逡巡勿争。”故夫子胥争之，以残其形；不争，名亦不成。诚有善无有哉？

今俗之所为，与其所乐，吾又未知乐之果乐邪？果不乐邪？吾观夫俗之所乐举群趋者，誙誙然如将不得已，而皆曰乐者，吾未之乐也，亦未之不乐也。果有乐无有哉？吾以无为诚乐矣，又俗之所大苦也。故曰：至乐无乐，至誉无誉。

天下是非，果未可定也。虽然，无为可以定是非。至乐活身，唯无为几存。请尝试言之：天无为以之清，地无为以之宁。故两无为相合，万物皆化生。恍乎惚乎，而无从出乎？惚乎恍乎，而无有象乎？万物职职，皆从无为殖。故曰：天地无为也，而无不为也。人也孰能得无为哉？

庄子妻死，惠子吊之。庄子则方箕踞，鼓盆而歌。

惠子曰：“与人居，长子老身，死不哭，亦足矣。又鼓盆而歌，不亦甚乎？”

庄子曰：“不然。是其始死也，我独何能无慨？然察其始，而本无生；非徒无生也，而本无形；非徒无形也，而本无气；杂乎恍惚之间，变而有气，气变而有形，形变而有生；今又变而之死，是相与为春秋冬夏四时行也。人且偃然寝于巨室，而我嗷嗷然随而哭之，自以为不通乎命，故止也。”

支离叔与滑介叔，观于冥伯之丘，昆仑之墟，黄帝之所休。俄而瘤生其左肘，其意蹶蹶然恶之。

支离叔曰：“子恶之乎？”

滑介叔曰：“亡！予何恶？生者，假借也，假之而生。生者，尘垢也。死生为昼夜。且吾与子观化而化及我，我又何恶焉？”

颜渊东之齐，孔子有忧色。

子贡下席而问曰：“小子敢问，回东之齐，夫子有忧色，何邪？”

孔子曰：“善哉汝问！昔者管子有言，丘甚善之。曰：‘褚小者不可以怀大，绠短者不可以汲深。’夫若是者，以为命有所成，而形有所适也，夫不可损益。吾恐回与齐侯言尧舜黄帝之道，而重以燧人神农之言。彼将内求于己而不得，不得则惑，人惑则死。

“且汝独不闻邪？昔者海鸟止于鲁郊，鲁侯御而觞之于庙，奏《九韶》以为乐，具太牢以为膳。鸟乃眩视忧悲，不敢食一脔，不敢饮一杯，三日而死。此以己养养鸟也，非以鸟养养鸟也。夫以鸟养养鸟者，宜栖之深林，游之澶陆，浮之江湖，食之鳅鲦，随行列而止，委蛇而处。彼唯人言之恶闻，奚以夫譊譊为乎？《咸池》、《九韶》之乐，张之洞庭之野，鸟闻之而飞，兽闻之而走，鱼闻之而下入，人卒闻之，相与还而观之。鱼处水而生，人处水而死，彼必相与异其好恶，故异也。故先圣不一其能，不同其事；名止于实，义设于适，是之谓条达而辐持。”

列子适卫，食于道途，见百岁髑髅，攓蓬而指之曰：“唯予与汝，知尔未尝死，予未尝生也。若果恙乎？予果欢乎？”

种有几，得水则为?。得水土之际，则为蛙蠙之衣。生于陵屯，则为陵舄。陵舄则为郁栖，郁栖则为乌足。乌足之根为蛴螬，其叶为蝴蝶。蝴蝶胥也化而为虫，生于灶下，其状若脱，其名为鸲掇。鸲掇千日化而为鸟，其名为乾余骨。乾余骨之沫为斯弥，斯弥为食醯。食醯生乎颐辂，颐辂生乎黄軦，黄軦生乎九猷，九猷生乎瞀芮，瞀芮生乎腐蠸，腐蠸生乎羊奚，羊奚比乎不笋，久竹生青宁，青宁生程，程生马，马生人，人又返入于机。万物皆出于机，皆入于机。

### 曹商

宋人有曹商者，为宋王使秦。其往也，得车数乘。王悦之，益车百乘。

返于宋，见庄子曰：“夫处穷闾隘巷，困窘织屦，槁项黄馘者，商之所短也。一晤万乘之主，而从车百乘者，商之所长也。”

庄子曰：“秦王有疾召医，破痈溃痤者，得车一乘。舐痔者，得车五乘。所治愈下，得车愈多。子岂舐其痔邪？何得车之多也？子行矣！”

鲁哀公问乎颜阖曰：“吾以仲尼为贞干，国其有瘳乎？”

曰：“殆哉岌乎！仲尼方且饰羽而画，徒事华辞，以支为旨，忍性以视民，而不知不信，受乎心，宰乎神，夫何足以上民？彼宜汝欤？予颐欤？误而可矣。今使民离实学伪，非所以视民也。为后世虑，不若休之。难治也！”

施于人而不忘，非天布也，商贾不齿；虽以事齿之，神者弗齿。为外刑者，金与木也；为内刑者，动与过也。宵人之罹外刑者，金木讯之；罹内刑者，阴阳食之。夫免乎外内之刑者，唯真人能之。

孔子曰：“凡人心，险于山川，难于知天。天犹有春秋冬夏旦暮之期，人者厚貌深情。故有貌愿而溢，有长若不肖，有慎达而懁，有坚而慢，有缓而悍。故其就义若渴者，其去义若热。故君子，远使之而观其忠，近使之而观其敬，烦使之而观其能，猝然问焉而观其知，急与之期而观其信，委之以财而观其仁，告之以危而观其节，醉之以酒而观其则，杂之以处而观其色。九征至，不肖人得矣。”

正考父一命而伛，再命而偻，三命而俯，循墙而走，孰敢不轨？如尔夫者，一命而吕钜，再命而于车上舞，三命而名诸父，孰协唐许？

贼莫大乎德有心而心有眼，及其有眼也而内视，内视而败矣。凶德有五，中德为首。何谓中德？中德也者，有以自好也，而訾其所不为者也。穷有八极，达有三必，刑有六府。美、髯、长、大、壮、丽、勇、敢，八者俱过人也，因以是穷。缘循，偃仰，困畏，三者不若人，俱通达。知、慧外通，勇、动多怨，仁、义多责，六者所以相刑也。达生之情者傀，达于知者肖；达大命者随，达小命者遭。

人有见宋王者，赐车十乘，以其十乘骄迟庄子。

庄子曰：“河上有家贫恃纬萧而食者，其子没于渊，得千金之珠。其父谓其子曰：‘取石来锻之！夫千金之珠，必在九重之渊，而骊龙颔下。汝能得珠者，必遭其睡也。使骊龙而寤，汝尚奚侥之有哉？’今宋国之深，非直九重之渊也；宋王之猛，非直骊龙也。子能得车者，必遭其睡也。使宋王而寤，子为齑粉夫？”

或聘于庄子。

庄子应其使曰：“子不见夫牺牛乎？衣以文绣，食以刍菽，养之牢筴之中。及其牵而入于太庙，虽欲为孤犊，其可得乎？”

庄子将死，弟子欲厚葬之。

庄子曰：“吾以天地为棺椁，日月为连璧，星辰为珠玑，万物为赍送。吾葬具岂不备邪？何以加此？”

弟子曰：“吾恐乌鸢之食夫子也。”

庄子曰：“在上为乌鸢食，在下为蝼蚁食，夺彼与此，何其偏也！以不平平，其平也不平；以不征征，其征也不征。明者唯为之使，神者征之。夫明之不胜神也久矣，而愚者恃其所见入于人，其功外也。不亦悲乎！”

### 秋水

秋水时至，百川灌河，泾流之大，两涘渚崖之间，不辨牛马。于是焉河伯欣然自喜，以天下之美为尽在己。顺流而东行，至于北海，东面而视，不见水端，于是焉河伯始旋其面目，望洋向若而叹曰：“野语有之，曰‘闻道百，以为莫己若’者，我之谓也。且夫我尝闻少仲尼之闻，而轻伯夷之义者，始吾弗信，今我睹子之难穷也，吾非至于子之门则殆矣。吾长见笑于大方之家。”

北海若曰：“井鱼不可以语于海者，拘于墟也；夏虫不可以语于冰者，笃于时也；曲士不可以语于道者，束于教也。今尔出于崖涘，观于大海，乃知尔丑，尔将可与语大理矣。天下之水，莫大于海。万川归之，不知何时止而不盈；尾闾泄之，不知何时已而不虚。春秋不变，水旱不知。此其过江河之流，不可为量数。而吾未尝以此自多者，自以比形于天地，而受气于阴阳，吾在天地之间，犹小石小木之在泰山也，方存乎见少，又奚以自多？

“计四海之在天地之间也，不似礨空之在大泽乎？计中国之在海内，不似稊米之在太仓乎？号物之数，谓之万，人处一焉；人萃九州，谷食之所生，舟车之所通，人处一焉。此其比万物也，不似毫末之在于马体乎？五帝之所禅，三王之所争，仁人之所忧，任士之所劳，尽此矣。伯夷辞之以为名，仲尼语之以为博，此其自多也，不似尔向之自多于水乎？”

河伯曰：“然则吾大天地，而小毫末，可乎？”

北海若曰：“否。夫物，量无穷，时无止，分无常，终始无固。是故至知观于远近，故小而不寡，大而不多，知量无穷；证向今故，故遥而不闷，掇而不跂，知时无止；察乎盈虚，故得而不喜，失而不忧，知分之无常也。明乎坦途，故生而不悦，死而不祸，知终始之不可固也。

“计人之所知，不若其所不知；其生之时，不若未生之时。以其至小，求穷其至大之域，是故迷乱而不能自得也。由此观之，又何以知毫末之足以定至细之倪？又何以知天地之足以穷至大之域？”

河伯曰：“世之议者皆曰：‘至精无形，至大不可围。’是信情乎？”

北海若曰：“夫自细视大者不尽，自大视细者不明。夫精，小之微也；垺，大之殷也；故异便耳，此势之有也。夫精粗者，期于有形者也；无形者，数之所不能分也；不可围者，数之所不能穷也。可以言谕者，物之粗也；可以意致者，物之精也；言之所不能谕，意之所不能致者，不期精粗焉。

“是故达人之行，不出乎害人，不多仁恩；动不为利，不贱门隶；货财弗争，不多辞让；事焉不借人，不多食乎力；不贵清廉，不贱贪污；行殊乎俗，不多僻异；为在从众，不贱佞谄；世之爵禄不足以为劝，戮耻不足以为辱；知是非之不可为分，细大之不可为倪。闻曰：‘至人不闻，至德不得，达人无己。’约分之至也。”

河伯曰：“若物之外，若物之内，恶至而倪贵贱？恶至而倪小大？”

北海若曰：“以道观之，物无贵贱。以物观之，自贵而相贱。以俗观之，贵贱不在己。以差观之，因其所大而大之，则万物莫不大；因其所小而小之，则万物莫不小；知天地之为稊米也，知毫末之为丘山也，则差数睹矣。以功观之，因其所有而有之，则万物莫不有；因其所无而无之，则万物莫不无；知东西之相反，而不可以相无，则功分睹矣。以趣观之，因其所然而然之，则万物莫不然；因其所非而非之，则万物莫不非；知尧桀之自然，而不可以相非，则趣舍睹矣。

“昔者尧、舜让而帝，之、哙让而绝；汤、武争而王，白公争而灭。由此观之，争、让之礼，尧、桀之行，贵贱有时，未可以为常也。梁欐可以冲城，而不可以窒穴，言殊器也；骐骥骅骝，一日而驰千里，捕鼠不如狸狌，言殊技也；鸱鸺夜撮蚤，察毫末，昼出瞋目而不见丘山，言殊性也。故曰‘盍师是而无非，师治而无乱乎’？是未明天地之理、万物之情者也。是犹师天而无地，师阴而无阳，其不可行明矣，然且语而不舍，非愚则诬也。五帝殊禅，三代殊继；差其时、逆其俗者，谓之篡夫；当其时、顺其俗者，谓之义徒。默默乎河伯！汝恶知贵贱之门，小大之家？”

河伯曰：“然则我何为乎？何不为乎？吾辞受趣舍，吾终奈何？”

北海若曰：“以道观之！何贵何贱？是谓反衍；无拘尔志，与道大蹇。何少何多？是谓谢施；无一尔行，与道参差。俨俨乎若国之有君，其无私德；繇繇乎若祭之有社，其无私福；泛泛乎若四方之无穷，其无所畛域；兼怀万物，其孰承翼？是谓无方。万物一齐，孰短孰长？道无终始，物有死生。不恃其成，一虚一盈，不位乎其形。年不可举，时不可止；消息盈虚，终则有始。是所以语大义之方，论万物之理也。物之生也，若骤若驰，无动而不变，无时而不移。何为乎？何不为乎？夫固将自化！”

河伯曰：“然则何贵于道邪？”

北海若曰：“知道者必达于理，达于理者必明于权，明于权者不以物害己。至德者，火弗能热，水弗能溺，寒暑弗能害，禽兽弗能贼。非谓其薄之也，言察乎安危，宁于祸福，谨于去就，莫之能害也。故曰：天在内，人在外，德在乎天。知夫人之行，本乎天，位乎德，踟躅而屈伸，返要而悟极。”

河伯曰：“何谓天？何谓人？”

北海若曰：“牛马四足，是谓天；络马首，穿牛鼻，是谓人。故曰：无以人灭天，无以故灭命，无以德殉名。谨守而勿失，是谓返其真。”

夔怜蚿，蚿怜蛇，蛇怜风，风怜目，目怜心。

夔谓蚿曰：“吾以一足趻踔而行，予无如矣。今子之使万足，独奈何？”

蚿曰：“不然。子不见夫唾者乎？喷则大者如珠，小者如雾，杂而下者不可胜数也。今予动吾天机，而不知其所以然。”

蚿谓蛇曰：“吾以众足行，而不及子之无足，何也？”

蛇曰：“夫天机之所动，何可易邪？吾安用足哉？”

蛇谓风曰：“予动吾脊胁而行，则似有也。今子蓬蓬然起于北海，蓬蓬然入于南海，而似无有，何也？”

风曰：“然。予蓬蓬然起于北海而入于南海也，然而指我则胜我，蹴我亦胜我。虽然，夫折大木，飞大屋者，唯我能也，故以众小不胜为大胜也。为大胜者，唯圣人能之。”

【张远山据司马彪注、原文理路、庄学义理，拟补郭删二节，仅供参考】

风谓目曰：“予固无形，且不辨有形，而行止因缘万形。今子形缀于此，而明流于彼，子其圣人乎？”

目曰：“吾尝闻之：‘有形寄乎天地，无形寄乎阴阳。’子固无形，亦寄之者也。万物皆寄也。吾寄乎不寄，故能达乎彼物邪？吾于圣人，亦远矣！”

目谓心曰：“予观乎彼物，察乎有形，而虽观无感，虽察不知。今子深藏若瞽，然不睹而知，子其有道乎？”

心曰：“予固幽眇之质也！有感何如无感？有知何如无知？吾固知吾之无知而已矣。此可谓有道乎？吾不知也。”

孔子游于宋，匡人围之数匝，而弦歌不辍。

子路入见，曰：“何夫子之娱也？”

孔子曰：“由，来！吾语汝。我讳穷久矣，而不免，命也；求通久矣，而不得，时也。当尧舜之时而天下无穷人，非知得也；当桀纣之时而天下无通人，非知失也，时势适然。夫水行不避蛟龙者，渔父之勇也；陆行不避兕虎者，猎夫之勇也；白刃交于前，视死如归者，烈士之勇也；知穷之有命，知通之有时，临大难而不惧者，圣人之勇也。由，处矣！吾命有所制矣。”

无几何，持甲者进，辞曰：“以为阳虎也，故围之。今非也，请辞而退。”

公孙龙问于魏牟曰：“龙少学先王之道，长而明仁义之行；别同异，离坚白；然不然，可不可；困百家之知，穷众口之辩。吾自以为至达矣。今吾闻庄子之言，茫焉异之。不知论之不及欤？知之弗若欤？今吾无所开吾喙，敢问其方。”

公子牟隐几太息，仰天而笑曰：“子独不闻夫坎井之蛙乎？谓东海之鳖曰：‘吾乐欤！出跳乎井干之上，入休乎缺甃之崖。赴水则接腋持颐，蹶泥则没足灭跗。还视虷蟹与蝌蚪，莫吾能若也。且夫专擅一壑之水，而跨跱坎井之乐，此亦至矣。夫子奚不时来入观乎？’

“东海之鳖左足未入，而右膝已絷矣。于是逡巡而却，告之曰：‘夫海，万里之远不足以举其大，千仞之高不足以极其深。禹之时十年九潦，而水弗为加益；汤之时八年七旱，而崖不为加损。夫不为顷久推移，不以多少进退者，此亦东海之大乐也。’于是坎井之蛙闻之，适适然惊，规规然自失也。

“且夫知不知是非之境，而犹欲观于庄子之言，是犹使蚊负山，商蚷驰河也，必不胜任矣。且夫知不知论极妙之言，而自得一时之利者，是非坎井之蛙欤？且彼方跐黄泉而登太皇，无南无北，释然四解，沦于不测；无西无东，始于玄冥，返于大通。子乃规规然而求之以察，索之以辩，是直用管窥天，用锥指地也，不亦小乎？子往矣！且子独不闻夫寿陵余子之学步于邯郸欤？未得国能，又失其故步矣，直匍匐而归耳。今子不去，将忘子之故步，失子之业。”

公孙龙口呿而不能合，舌举而不能下，乃逸而走。

庄子钓于濮水之上。楚王使大夫二人往先焉，曰：“愿以境内累夫子！”

庄子持竿不顾，曰：“吾闻楚有神龟，死已三千岁矣，王以巾笥而藏之于庙堂之上。此龟者，宁其死留骨而贵乎？宁其生而曳尾于涂中乎？”

二大夫曰：“宁生而曳尾涂中。”

庄子曰：“往矣！吾将曳尾于涂中。”

惠子相梁，庄子往见之。

或谓惠子曰：“庄子来，欲代子相。”

于是惠子恐，搜于国中三日三夜。

庄子往见之，曰：“南方有鸟，其名为鹓雏，子知之乎？夫鹓雏，发于南海，而飞于北海，非梧桐不栖，非楝实不食，非醴泉不饮。于是鸱鸢得腐鼠，鹓雏过之，仰而视之曰：‘吓！’今子欲以子之梁国而吓我邪？”

庄子与惠子游于濠梁之上。

庄子曰：“鯈鱼出游从容，是鱼之乐也。”

惠子曰：“子非鱼，安知鱼之乐邪？”

庄子曰：“子非我，安知我不知鱼之乐邪？”

惠子曰：“我非子，固不知子矣；子固非鱼也，子之不知鱼之乐，全矣。”

庄子曰：“请循其本。子曰‘汝安知鱼乐’云者，既已知吾知之而问我。我知之濠上也。”

### 田子方

田子方侍坐于魏文侯，数称谿工。

文侯曰：“谿工，子之师邪？”

子方曰：“非也，无择之里人也。称道数当，故无择称之。”

文侯曰：“然则子无师邪？”

子方曰：“有。”

曰：“子之师谁邪？”

子方曰：“东郭顺子。”

文侯曰：“然则夫子何故未尝称之？”

子方曰：“其为人也真，人貌而天，虚缘而葆真，清而容物。物无道，正容以悟之，使人之意也消。无择何足以称之？”

子方出，文侯傥然终日不言，召前立臣，而语之曰：“远矣，全德之君子！始吾以圣知之言、仁义之行为至矣。吾闻子方之师，吾形解而不欲动，口钳而不欲言。吾所学者，直土梗耳！夫魏，真为我累耳！”

温伯雪子适齐，舍于鲁。鲁人有请见之者。温伯雪子曰：“不可。吾闻中国之君子，明乎礼义而陋于知人心，吾不欲见也。”

至于齐，返舍于鲁。是人也，又请见。温伯雪子曰：“往也祈见我，今也又祈见我，是必有以振我也。”

出而见客，入而叹。明日见客，又入而叹。

其仆曰：“每见之客也，必入而叹，何耶？”

曰：“吾固告子矣：‘中国之君子，明乎礼义而陋乎知人心。’昔之见我者，进退一成规，一成矩；从容一若龙，一若虎。其谏我也似子，其导我也似父，是以叹也。”

仲尼见之而不言。及出，子路曰：“夫子欲见温伯雪子久矣，今也见之而不言，何邪？”

仲尼曰：“若夫人者，目击而道存矣，亦不可以容声矣。”

颜渊问于仲尼曰：“夫子步亦步，夫子趋亦趋，夫子驰亦驰。夫子奔逸绝尘，而回瞠若乎后矣。”

仲尼曰：“回，何谓邪？”

曰：“夫子步亦步也者，夫子言，回亦言也。夫子趋亦趋也者，夫子辩，回亦辩也。夫子驰亦驰也者，夫子言道，回亦言道也。及夫子奔逸绝尘，而回瞠若乎后也者，夫子不言而信，不比而周，无器而民蹈乎前，而回不知所以然而已矣。”

仲尼曰：“恶！可不察欤？夫哀莫大于心死，而人死亦次之。日出东方而入于西极，万物莫不比方。有目有趾者，待是而后成功。是出则存，是入则亡，万物亦然。有待也而死，有待也而生。吾一受其成形，而不化以待尽，效物而动，日夜无隙，而不知其所终。熏然其成形，知命不能窥乎其前，丘以是日徂。

“吾终身与汝交一臂而失之，可不哀欤？汝殆著乎吾所以著也。彼已尽矣，而汝求之以为有，是求马于唐肆也。吾服汝也，甚忘；汝服吾也，亦甚忘。虽然，汝奚患焉？虽忘乎故吾，吾有不忘者存。”

孔子见老聃。

老聃新沐，方将披发而干，慹然似非人。孔子便而侍之，少焉见，曰：“丘也眩欤？其信然欤？向者先生，形体掘若槁木，似遗物离人，而立于独也。”

老聃曰：“吾游心于物之初。”

孔子曰：“何谓邪？”

曰：“心困焉，而不能知；口辟焉，而不能言。尝为汝议乎其将：至阴肃肃，至阳赫赫；肃肃出乎天，赫赫发乎地；两者交通成和，而物生焉；或为之纪，而莫见其形。消息盈虚，一晦一明；日改月化，日有所为，而莫见其功。生有所乎萌，死有所乎归，始终相返乎无端，而莫知乎其所穷。非是也，且孰为之宗？”

孔子曰：“请问游是。”

老聃曰：“夫得是，至美至乐也。得至美，而游乎至乐，谓之至人。”

孔子曰：“愿闻其方。”

曰：“草食之兽，不疾易薮；水生之虫，不疾易水。行小变而不失其大常也，喜怒哀乐不入于胸次。夫天下也者，万物之所一也。得其所一而同焉，则四肢百体将为尘垢，而死生终始将为昼夜，而莫之能滑，而况得丧祸福之所介乎？弃隶者，若弃泥涂，知身贵于隶也。贵在于我，而不失于变。且万化而未始有极也，夫孰足以患心？已为道者，解乎此。”

孔子曰：“夫子德配天地，而犹假至言以修心。古之君子，孰能脱焉？”

老聃曰：“不然。夫水之于汋也，无为而才自然矣。至人之于德也，不修而物不能离焉。若天之自高，地之自厚，日月之自明，夫何修焉？”

孔子出，以告颜回，曰：“丘之于道也，其犹醯鸡欤？微夫子之发吾覆也，吾不知天地之大全也！”

庄子见鲁哀公。

哀公曰：“鲁多儒士，少为先生方者。”

庄子曰：“鲁少儒。”

哀公曰：“举鲁国而儒服，何谓少乎？”

庄子曰：“周闻之，儒者冠圜冠者，知天时；履方屦者，知地形；绶珮玦者，事至而断。君子有其道者，未必为其服也；为其服者，未必知其道也。公固以为不然，何不号于国中，曰‘无此道而为此服者，其罪死’？”

于是哀公号之，五日而鲁国无敢儒服者。独有一丈夫，儒服而立乎公门。公即召而问以国事，千转万变而不穷。

庄子曰：“以鲁国而儒者一人耳，可谓多乎？”

### 知北游

知北游于玄水之北，登隐弅之丘，而适遭无为谓焉。

知谓无为谓曰：“予欲有问乎若：何思何虑则知道？何处何服则安道？何从何道则得道？”三问而无为谓不答也。非不答，不知答也。

知不得问，返于白水之南，登狐阕之上，而睹狂屈焉。知以之言也问乎狂屈。

狂屈曰：“唉！予知之，将语若。”中欲言，而忘其所欲言。

知不得问，返于帝宫，见黄帝而问焉。

黄帝曰：“无思无虑始知道，无处无服始安道，无从无道始得道。”

知问黄帝曰：“我与若知之，彼与彼不知也，其孰是邪？”

黄帝曰：“彼无为谓真是也，狂屈似之，我与汝终不近也。夫知者不言，言者不知，故圣人行不言之教。道不可致，德不可至，仁可为也，义可亏也，礼相伪也。故曰：‘失道而后德，失德而后仁，失仁而后义，失义而后礼。礼者，道之华而乱之首也。’故曰：‘为道者日损，损之又损之，以至于无为，无为而无不为也。’今已为物也，欲复归根，不亦难乎？其易也，其唯达人乎？生也死之徒，死也生之始，孰知其纪？人之生，气之聚也；聚则为生，散则为死。若死生为徒，吾又何患？故万物一也。是其所美者为神奇，非其所恶者为臭腐；臭腐复化为神奇，神奇复化为臭腐。故曰：‘通天下一气耳。圣人故贵一。’”

知谓黄帝曰：“吾问无为谓，无为谓不应我；非不我应，不知应我也。吾问狂屈，狂屈中欲告我而不我告；非不我告，中欲告而忘之也。今予问乎若，若知之，奚故不近？”

黄帝曰：“彼其真是也，以其不知也。此其似之也，以其忘之也。予与若终不近也，以其知之也。”

狂屈闻之，以黄帝为知言。

天地有大美而不言，四时有明法而不议，万物有成理而不说。

圣人者，原天地之美，而达万物之理，是故至人无为，大圣不作，观于天地之谓也；合彼神明至精，与彼百化；物己死生方圆，莫知其根也。

遍然而万物，自古以固存；六合为巨，未离其内；秋毫为小，待之成体。

天下莫不沉浮，终身不固；阴阳四时运行，各得其序。

昏然若亡而存，油然不形而神，万物畜而不知，此之谓本根。可以观于天矣。

啮缺问道乎被衣。

被衣曰：“若正汝形，一汝视，天和将至；摄汝知，一汝度，神将来舍。德将为汝美，道将为汝居，汝蠢焉如新生之犊，而无求其故。”

言未卒，啮缺睡寐。

被衣大悦，行歌而去之，曰：“形若槁骸，心若死灰；真其实知，不以故自持。昧昧晦晦，无心而不可与谋，彼何人哉！”

舜问乎丞曰：“道可得而有乎？”

曰：“汝身非汝有也，汝何得有夫道？”

舜曰：“吾身非吾有也，孰有之哉？”

曰：“是天地之委形也。生非汝有，是天地之委和也；性命非汝有，是天地之委顺也；子孙非汝有，是天地之委蜕也。故行不知所往，处不知所持，食不知所味，天地之徜徉气也，又胡可得而有邪？”

孔子问于老聃曰：“今日晏闲，敢问至道？”

老聃曰：“汝斋戒，疏瀹尔心，澡雪尔精神，掊击尔知。夫道，窅然难言哉！将为汝言其崖略：夫昭昭生于冥冥，有伦生于无形，精神生于道。形本生于精，而万物以形相生，故九窍者胎生，八窍者卵生。其来无迹，其往无崖，无门无房，四达之皇皇也。邀于此者，五藏宁，四肢强，思虑恂达，耳目聪明；其用心不劳，其应物无方。天不得不高，地不得不广，日月不得不行，万物不得不昌，此其道欤？且夫博之不必知，辩之不必慧，圣人已断之矣。若夫益之而不加益，损之而不加损者，圣人之所保也。渊渊乎其若海，巍巍乎其若山，终则复始也，运量万物而不遗。则君子之道，彼其外欤？万物皆往资焉而不匮，此其道欤？

“中国有人焉，非阴非阳，处于天地之间，直且为人，将返于宗。自本观之，生者，喑噫物也；虽有寿夭，相去几何？须臾之说也。奚足以为尧桀之是非？果蓏有理，人伦虽难，所以相齿；圣人遭之而不违，过之而不守。调而应之，德也；偶而应之，道也；帝之所兴，王之所起也。

“人生天地之间，若白驹之过隙，忽然而已。注然勃然，莫不出焉；油然漻然，莫不入焉；已化而生，又化而死。生物哀之，人类悲之；解其天弢，堕其天袠。纷乎宛乎，魂魄将往，乃身从之，乃大归乎？不形之形，形之不形，是至人之所同知也。非将至之所务也，此众人之所同论也。彼至则不论，论则不至。明见无值，辩不若默。道不可闻，闻不若塞，此之谓大得。”

东郭子问于庄子曰：“所谓道，恶乎在？”

庄子曰：“无所不在。”

东郭子曰：“期而后可。”

庄子曰：“在蝼蚁。”

曰：“何其下邪？”

曰：“在稊稗。”

曰：“何其愈下邪？”

曰：“在瓦甓。”

曰：“何其愈甚邪？”

曰：“在屎尿。”

东郭子不应。

庄子曰：“夫子之问也，固不及质。正获之问于监市，履狶也，每下愈况。汝唯莫必，无乎逃物。至道若是，言大亦然。周、遍、咸三者，异名同实，其指一也。尝相与游乎无何有之宫，同合而论，无所终穷乎？尝相与无为乎？澹而静乎？漠而清乎？调而闲乎？寥矣吾志，既往焉，而不知其所至；去而来，而不知其所止。吾已往来焉，而不知其所终，彷徨乎冯闳。大知入焉，而不知其所穷。物物者，与物无际；而物有际者，所谓物际者也。不际之际，际之不际者也，谓盈虚长杀。彼为盈虚，非盈虚；彼为长杀，非长杀；彼为本末，非本末；彼为积散，非积散也。”

妸荷甘与神农同学于老龙吉。

神农隐几，阖户昼瞑。

妸荷甘日中奓户而入曰：“老龙死矣。”

神农拥杖而起，嚗然放杖而叹曰：“天知予僻陋慢诞，故弃予而死。已矣！夫子无所发予之狂言而死矣夫？”

弇堈吊，闻之曰：“夫体道者，天下之君子所系焉。今于道，秋毫之端万分未得处一焉，而犹知藏其狂言而死，又况夫体道者乎？视之无形，听之无声，于人之论者，谓之冥冥。所以论道，而非道也。”

泰清问乎无穷曰：“子知道乎？”

无穷曰：“吾不知。”

又问乎无为。

无为曰：“吾知道。”

曰：“子之知道，亦有数乎？”

曰：“有。”

曰：“其数若何？”

无为曰：“吾知道之可以贵，可以贱，可以约，可以散。此吾所以知道之数也。”

泰清以之言也问乎无始曰：“若是，则无穷之弗知，与无为之知，孰是而孰非乎？”

无始曰：“不知深矣，知之浅矣；弗知内矣，知之外矣。”

于是泰清仰而叹曰：“弗知乃知乎？知乃不知乎？孰知不知之知、知之不知乎？”

无始曰：“道不可闻，闻而非也；道不可见，见而非也；道不可言，言而非也。孰知形形之不形乎？道不当名。”

无始曰：“有问道而应之者，不知道也；虽问道者，亦未闻道。道无问，问无应。无问问之，是问穷也；无应应之，是无内也。以无内，待问穷，若是者，外不观乎宇宙，内不知乎太初，是以不过乎昆仑，不游乎太虚。”

光曜问乎无有曰：“夫子有乎？其无有乎？”

无有弗应也。

光曜不得问，而熟视其状貌，窅然空然，终日视之而不见，听之而不闻，搏之而不得也。

光曜曰：“至矣！其孰能至此乎？予能有无矣，而未能无无也；及为无，有矣，何从至此哉？”

大马之捶钩者，年八十矣，而不失毫芒。

大马曰：“子巧欤？有道欤？”

曰：“臣有守也。臣之年二十而好捶钩，于物无视也，非钩无察也。是用之者，假不用者也，以长得其用。而况乎无不用者乎？物孰不资焉？”

冉求问于仲尼曰：“未有天地，可知邪？”

仲尼曰：“可。古犹今也。”

冉求失问而退，明日复见曰：“昔者吾问：‘未有天地，可知乎？’夫子曰：‘可。古犹今也。’昔日吾昭然，今日吾昧然。敢问何谓也？”

仲尼曰：“昔之昭然也，神者先受之；今之昧然也，且又为不神者求邪？无古无今，无始无终。未有子而有孙，可乎？”

冉求未对。

仲尼曰：“已矣，末应矣！不以生生死，不以死死生。死生有待邪？皆有所一体。有先天地生者物邪？物物者非物。物固不得先物也，犹其有物也，犹其有物也无已。圣人之爱人也终无已者，亦乃取于是者也。”

颜渊问乎仲尼曰：“回尝闻诸夫子曰：‘无有所将，无有所迎。’回敢问其游。”

仲尼曰：“古之人外化而内不化，今之人内化而外不化。与物化者，一不化者也。安化安不化？安与之相磨？必与之莫多。狶韦氏之囿，黄帝之圃，有虞氏之宫，汤武之室。君子之人若儒墨者师，故以是非相齑也，而况今之人乎？圣人处物，不伤物；不伤物者，物亦不能伤也。唯无所伤者，为能与之相将迎。

“山林欤！皋壤欤！与我无亲，使我欣欣然而乐欤！乐未毕也，哀又继之。哀乐之来吾不能御，其去弗能止。悲夫，世人直为物逆旅耳！夫知遇而不知所不遇，能能而不能所不能。无知无能者，固人之所不免也。夫务免乎人之所不免者，岂不亦悲哉？至言去言，至为去为。齐知之所知，则浅矣。”

### 庚桑楚

老聃之役有庚桑楚者，偏得老聃之道，以北居畏垒之山。其臣之画然知者，去之；其妾之洁然仁者，远之。臃肿之与居，鞅掌之为使。居三年，畏垒大穰。

畏垒之民相与言曰：“庚桑子之始来，吾洒然异之。今吾日计之而不足，岁计之而有余。庶几其圣人乎？子胡不相与尸而祝之，社而稷之乎？”

庚桑子闻之，南面而不释然。弟子异之。

庚桑子曰：“弟子何异于予？夫春气发而百草生，正得秋而万实成。夫春与秋，岂无得而然哉？天道已行矣。吾闻至人尸居环堵之室，而百姓猖狂不知所如往。今以畏垒之细民，而窃窃焉欲俎豆予于贤人之间，我其杓之人邪？吾是以不释于老聃之言。”

弟子曰：“不然。夫寻常之沟，巨鱼无所还其体，而鲵鳅为之制；步仞之丘，巨兽无所隐其躯，而孽狐为之祥。且夫尊贤授能，先善与利，自古尧舜已然，而况畏垒之民乎？夫子亦听矣！”

庚桑子曰：“小子来！夫函车之兽，介而离山，则不免于网罟之患；吞舟之鱼，荡而失水，则蝼蚁能苦之。故鸟兽不厌高，鱼鳖不厌深。夫全其形生之人，藏其身也，不厌深渺而已矣。且夫二子者，又何足以称扬哉？是其于辨也，将妄凿垣墙而殖蓬蒿也；简发而栉，数米而炊，窃窃乎又何足以济世哉？举贤则民相轧，任知则民相盗。之数物者，不足以厚民。民之于利甚勤，子有杀父，臣有杀君，正昼为盗，日中穴阫。吾语汝，大乱之本，必生于尧舜之间，其末存乎千世之后。千世之后，其必有人与人相食者也。”

南荣趎蹵然正坐曰：“若趎之年者已长矣，将恶乎托业，以及此言邪？”

庚桑子曰：“全汝形，抱汝生，无使汝思虑营营。若此三年，则可以及此言矣。”

南荣趎曰：“目之与形，吾不知其异也，而盲者不能见；耳之与形，吾不知其异也，而聋者不能闻；心之与形，吾不知其异也，而狂者不能得。形之与形亦辟矣，而物或间之邪？欲相求，而不能相得。今谓趎曰：‘全汝形，抱汝生，勿使汝思虑营营。’趎晚闻道，达耳矣。”

庚桑子曰：“辞尽矣。奔蜂不能化藿蠋，而能化螟蛉；越鸡不能伏鹄卵，鲁鸡固能矣。鸡之与鸡，其德非不同也；有能与不能者，其才固有巨小也。今吾才小，不足以化子。子胡不南见老子？”

南荣趎赢粮，七日七夜至老子之所。

老子曰：“子自楚之所来乎？”

南荣趎曰：“唯。”

老子曰：“子何与人偕来之众也？”

南荣趎惧然顾其后。

老子曰：“子不知吾所谓乎？”

南荣趎俯而惭，仰而叹，曰：“今者吾忘吾答，因失吾问。”

老子曰：“何谓也？”

南荣趎曰：“不知乎，人谓我朱愚；知乎，反愁我躯。不仁则害人，仁则反愁我身。不义则伤彼，义则反愁我己。我安逃此而可？此三言者，趎之所患也。愿因楚而问之。”

老子曰：“向吾见若眉睫之间，吾因以得汝矣。今汝又言而信之。若规规然若丧父母，揭竿而求诸海也。汝亡人哉！惘惘乎？汝欲返汝情性，而无由入。可怜哉！”

南荣趎请入就舍，召其所好，去其所恶。十日息愁，复见老子。

老子曰：“汝自洒濯熟哉？郁郁乎？然而其中津津乎？犹有恶也？夫外韄者，不可繁而促，将内楗；内韄者，不可缪而促，将外楗。外内韄者，道德不能持，而况仿道而行者乎？”

南荣趎曰：“里人有病，里人问之。病者能言其病，病者犹未病也。若趎之闻大道，譬犹饮药以加病也。趎愿闻卫生之经而已矣。”

老子曰：“卫生之经？能抱一乎？能勿失乎？能无卜筮而知吉凶乎？能止乎？能已乎？能舍诸人而求诸己乎？能翛然乎？能侗然乎？能儿子乎？儿子终日嗥，而不嗌不嗄，和之至也；终日握，而手不掜，共其德也；终日视，而目不瞬，偏不在外也。行不知所之，居不知所为，与物委蛇而同其波，是卫生之经矣。”

南荣趎曰：“然则是至人之德已乎？”

曰：“非也。是乃所谓冰解冻释者，能乎？夫至人者，相与交食乎地，而交乐乎天，不以人物利害相撄，不相与为怪，不相与为谋，不相与为事。翛然而往，侗然而来，是谓卫生之经矣。”

曰：“然则是至乎？”

曰：“未也。吾固告汝曰：‘能儿子乎？’儿子动不知所为，行不知所之，身若槁木之枝，而心若死灰。若是者，祸亦不至，福亦不来。祸福无有，恶有人灾也？”

### 徐无鬼

缗山人徐无鬼，因女商见魏武侯。

武侯劳之曰：“先生病矣！苦于山林之劳，故乃肯见于寡人？”

徐无鬼曰：“我则劳于君，君又何劳于我？君将盈嗜欲，长好恶，则性命之情病矣；君将黜嗜欲，掔好恶，则耳目病矣。我将劳君，君又何劳于我？”

武侯超然不对。

少焉，徐无鬼曰：“尝语君，吾相狗也：下之质，执饱而止，是狸德也；中之质，若视日；上之质，若亡其一。吾相狗，又不若吾相马也。吾相马：直者中绳，曲者中钩，方者中矩，圆者中规，是国马也，而未若天下马也。天下马有成材，若恤若失，若丧其一；若是者，超轶绝尘，不知其所。”

武侯大悦而笑。

徐无鬼出。

女商曰：“先生独何以说吾君乎？吾所以说吾君者，横说之则以《诗》、《书》、《礼》、《乐》，纵说之则以《金版》、《六韬》；奉事而大有功者，不可为数，而吾君未尝启齿。今先生何以说吾君，使吾君悦若此乎？”

徐无鬼曰：“吾直告之吾相狗马耳。”

女商曰：“若是乎？”

曰：“子不闻夫越之流人乎？去国数日，见其所知而喜；去国旬月，见所尝见于国中者而喜；及期年也，见似人者而喜矣。不亦去人滋久，思人滋深乎？夫逃虚空者，藜藋柱乎鼪鼬之径，踉位其空，闻人足音跫然而喜矣，又况乎昆弟亲戚之謦咳其侧者乎？久矣夫，莫以真人之言謦咳吾君之侧乎？”

徐无鬼见武侯。

武侯曰：“先生居山林，食芧栗，餍葱韭，以摈寡人，久矣夫！今老邪？其欲干酒肉之味邪？其寡人亦有社稷之福邪？”

徐无鬼曰：“无鬼生于贫贱，未尝敢饮食君之酒肉，将来劳君也。”

君曰：“何哉？奚劳寡人？”

曰：“劳君之神与形。”

武侯曰：“何谓邪？”

徐无鬼曰：“天地之养也一，登高不可以为长，居下不可以为短。君独为万乘之主，以苦一国之民，以养耳目鼻口，夫神者不自许也。夫神者，好和而恶奸；夫奸，病也，故劳之。唯君不病之，何也？”

武侯曰：“欲见先生久矣。吾欲爱民，而为义偃兵，其可乎？”

徐无鬼曰：“不可。爱民，害民之始也；为义偃兵，造兵之本也。君自此为之，则殆不成。凡成美，恶器也。君虽为仁义，几且伪哉！形固造形，成固有伐，变固外战。君亦必无盛鹤列于丽谯之间，无行徒骥于锱坛之宫；无藏逆于德，无以巧胜人，无以谋胜人，无以战胜人。夫杀人之士民，兼人之土地，以养吾私与吾神者，其战不知孰善？胜之恶乎在？君勿若已矣，修胸中之诚，以应天地之情，而勿撄。夫民死已脱矣，君将恶乎用夫偃兵哉？”

黄帝将见泰隗乎具茨之山，方明为御，昌宇骖乘，张若、謵朋前马，昆阍、滑稽后车。至于襄城之野，七圣皆迷，无所问途。

适遇牧马童子，问途焉，曰：“若知具茨之山乎？”

曰：“然。”

“若知泰隗之所存乎？”

曰：“然。”

黄帝曰：“异哉小童！非徒知具茨之山，又知泰隗之所存。请问为天下？”

小童曰：“夫为天下者，亦若此而已矣，又奚事焉？予少而自游于六合之内，予适有瞀病，有长者教予曰：‘若乘日之车，而游于襄城之野。’今予病少痊，予又且复游于六合之外。夫为天下，亦若此而已，予又奚事焉？”

黄帝曰：“夫为天下者，则诚非吾子之事。虽然，请问为天下？”

小童辞。

黄帝又问。

小童曰：“夫为天下者，亦奚以异乎牧马者哉？亦去其害马者而已矣。”

黄帝再拜稽首，称“天师”而退。

知士无思虑之变则不乐，辩士无谈说之序则不乐，察士无凌谇之事则不乐，皆囿于物者也。

招世之士兴朝，中民之士荣官，筋力之士矜难，勇敢之士奋患，兵革之士乐战，枯槁之士宿名，法律之士广治，礼教之士敬容，仁义之士贵际。

农夫无草莱之事则不比，商贾无市井之事则不比；庶人有旦暮之业则劝，百工有器械之巧则壮。

钱财不积则贪者忧，权势不尤则夸者悲。势物之徒乐变，遭时有所用，不能无为也。此皆顺比于岁，而物于物者也。驰其形性，潜之万物，终身不返。悲夫！

庄子曰：“射者非前期而中，谓之善射，天下皆羿也，可乎？”

惠子曰：“可。”

庄子曰：“天下非有公是也，而各是其所是，天下皆尧也，可乎？”

惠子曰：“可。”

庄子曰：“然则儒墨杨秉四，与夫子为五，果孰是邪？或者若鲁遽者邪？其弟子曰：‘我得夫子之道矣。吾能冬爨鼎而夏造冰矣。’鲁遽曰：‘是直以阳召阳，以阴召阴，非吾所谓道也。吾示子乎吾道。’于是为之调瑟，废一于堂，废一于室；鼓宫宫动，鼓角角动，音律同矣。夫或改调一弦，于五音无当也，鼓之，二十五弦皆动。未始异于声，而音之君已形也。且若是者邪？”

惠子曰：“今夫儒墨杨秉，且方与我以辩，相拂以辞，相镇以声，而未始吾非也。则奚若矣？”

庄子曰：“齐人蹢子于宋者，其命阍也不以完，其求钘钟也以束缚，其求唐子也而未始出域。有遗类矣夫？楚人寄而蹢阍者，夜半于无人之时而与舟人斗，未始离于岑，而足以造于怨也。”

庄子送葬，过惠子之墓，顾谓从者曰：“郢人垩，墁其鼻端若蝇翼，使匠石斫之。匠石运斤成风，听而斫之，尽垩而鼻不伤，郢人立不失容。宋元君闻之，召匠石曰：‘尝试为寡人为之。’匠石曰：‘臣则尝能斫之，虽然，臣之质死久矣。’自夫子之死也，吾无以为质矣。吾无与言之矣。”

### 管仲

管仲有病，桓公往问之，曰：“仲父之疾，病矣，不可讳云。至于大病，则寡人恶乎属国而可？”

管仲曰：“公谁欲与？”

公曰：“鲍叔牙。”

曰：“不可。其为人洁廉，善士也。其于不己若者，不比之人。一闻人之过，终身不忘。使之治国，上且拘乎君，下且逆乎民。其得罪于君也，将弗久矣。”

公曰：“然则孰可？”

对曰：“勿已，则隰朋可。其为人也，上忘而下不叛。愧不若黄帝，而哀不己若者。以德分人谓之圣，以财分人谓之贤。以贤临人，未有得人者也；以贤下人，未有不得人者也。其于国有不闻也，其于家有不见也。勿已，则隰朋可。”

吴王浮于江，登乎狙之山。众狙见之，恂然弃而走，逃于深榛。有一狙焉，委蛇攫搔，见巧乎王。王射之。敏给搏捷矢。王命相者趋射之。

狙既死，王顾谓其友颜不疑曰：“之狙也，伐其巧，恃其便，以傲予，以至此殛也。戒之哉！嗟乎！无以汝色骄人哉！”

颜不疑归而师董梧，以锄其色，去乐辞显，三年而国人称之。

南伯子綦隐几而坐，仰天而嘘。

颜成子入见曰：“夫子，物之尤也。形固可使若槁骸，心固可使若死灰乎？”

曰：“吾尝居山穴之中矣。当是时也，田和一睹我，而齐国之众三贺之。我必先之，彼故知之；我必卖之，彼故鬻之。若我而不有之，彼恶得而知之？若我而不卖之，彼恶得而鬻之？嗟乎！我悲人之自丧者，吾又悲夫悲人者，吾又悲夫悲人之悲者，其后而日远矣。”

仲尼之楚，楚王觞之。孙叔敖执爵而立，市南宜僚受酒而祭，曰：“古之人乎？于此言矣。”

曰：“丘也闻‘不言之言’矣，未之尝言，于此乎言之。市南宜僚弄丸，而两家之难解；孙叔敖甘寝秉羽，而郢人投兵。丘愿有喙三尺。

“彼之谓不道之道，此之谓不言之辩。故德总乎道之所一，而言休乎知之所不知，至矣。道之所一者，德不能同也；知之所不能知者，辩不能举也。名若儒墨而凶矣。故海不辞东流，大之至也；圣人并包天地，泽及天下，而不知其谁氏。是故生无爵，死无谥，实不聚，名不立，此之谓达人。狗不以善吠为良，人不以善言为贤，而况为达乎？夫为大不足以为达，而况为德乎？夫大备莫若天地，然奚求焉？而大备矣。知大备者，无求，无失，无弃，不以物易己也。返己而不穷，循古而不磨，达人之诚。”

子綦有八子，陈诸前，召九方歅曰：“为我相吾子，孰为祥？”

九方歅曰：“梱也为祥。”

子綦瞿然喜曰：“奚若？”

曰：“梱也将与国君同食，以终其身。”

子綦索然出涕曰：“吾子何为，以至于是极也？”

九方歅曰：“夫与国君同食，泽及三族，而况父母乎？今夫子闻之而泣，是御福也。子则祥矣，父则不祥。”

子綦曰：“歅，汝何足以识之？尔以梱祥邪？尽于酒肉，入于鼻口矣，尔何足以知其所自来？吾未尝为牧，而牂生于奥；未尝好畋，而鹑生于宎。若勿怪，何邪？吾所与吾子游者，游于天地。吾与之邀乐于天，吾与之邀食于地；吾不与之为事，不与之为谋，不与之为怪；吾与之乘天地之诚，而不以物与之相撄。吾与之一委蛇，而不与之为事所宜。今也然，有世俗之偿焉。凡有怪征者，必有怪行。殆乎！非我与吾子之罪，几天与之也。吾是以泣也。”

无几何，而使梱之于燕。盗得之于道，全而鬻之则难，不若刖之则易，于是乎刖而鬻之于齐。适掌康公之闺，然身食肉而终。

啮缺遇许由，曰：“子将奚之？”

曰：“将逃尧。”

曰：“奚谓邪？”

曰：“夫尧，畜畜然仁，吾恐其为天下笑，后世其人与人相食欤？夫民，不难聚也，爱之则亲，利之则至，誉之则劝，致其所恶则散。爱利出乎仁义，捐仁义者寡，利仁义者众。夫仁义之行，唯且无诚，且假乎禽贪者器。是以一人之断制利天下，譬之犹一瞥也。夫尧知贤人之利天下也，而不知其贼天下也。夫唯外乎贤者知之矣。”

有暖姝者，有濡呴者，有倦偻者。

所谓暖姝者，学一先生之言，则暖暖姝姝而私自悦也，自以为足矣。而未知未始有物也，是以谓暖姝者也。

濡呴者，豕虱是也。择处疏鬣长毛，自以为广宫大囿；奎蹄曲隈，乳间股脚，自以为安室利处。不知屠者之一旦鼓臂布草操烟火，而己与豕俱焦也。此以域进，此以域退。此其所谓濡呴者也。

倦偻者，舜也。羊肉不慕蚁，蚁慕羊肉，羊肉膻也。舜有膻行，百姓悦之，故三徙成都；至邓之墟，而十有万家。尧闻舜之贤，举之童土之地，曰：“冀得其来之泽。”舜举乎童土之地，年齿长矣，聪明衰矣，而不得休归，所谓倦偻者也。

是以神人恶众至，众至则不比，不比则不利也。故无所甚亲，无所甚疏，抱德炀和，以顺天下，此谓真人。于蚁弃知，于鱼得计，于羊弃意。以目视目，以耳听耳，以心复心，若然者，其平也绳，其变也循。古之真人，以天待人，不以人入天。古之真人，得之也生，失之也死。得之也死，失之也生，药也；其实，菫也，桔梗也，鸡廱也，豕零也，是时为帝者也，何可胜言？

句践也，以甲盾五千栖于会稽。唯种也，能知亡之所以存。唯种也，不知其身之所以愁。故曰：鸱目有所适，昼出则暗；鹤胫有所节，解之也悲。故曰：风之过河也，有损焉；日之过河也，有损焉。请只风与日相与守河，而河以为未始其撄也，恃源而往者也。故水之守土也审，影之守人也审，物之守物也审。故目之于明也殆，耳之于聪也殆，心之于殉也殆；凡能，其于府也殆。殆之成也不及改，祸之长也滋萃；其返也缘功，其果也待久。而人以为己宝，不亦悲乎？故有亡国戮民无已，不知问是也。故足之于地也浅，虽浅，恃其所不蹍，而后善博也；人之于知也少，虽少，恃其所不知，而后知天之所为也。

知大一，知大阴，知大目，知大均，知大方，知大信，知大定，至矣。

大一通之，大阴解之，大目视之，大均缘之，大方体之，大信稽之，大定持之。尽有天，循有照；冥有枢，始有彼。则其解之也，似不解之者；其知之也，似不知之也；不知，而后知之。其问之也，不可以有涯，而不可以无涯。颉滑有实，古今不代，而不可以亏，则可不谓有大扬搉乎？盍不亦问是矣，奚惑然为？以不惑解惑，复于不惑。是尚大，不惑也。

### 则阳

则阳游于楚，夷节言之于王。王未之见，夷节归。

彭阳见王果曰：“夫子何不谈我于王？”

王果曰：“我不若公阅休。”

彭阳曰：“公阅休奚为者邪？”

曰：“冬则擉鳖于江，夏则休乎山樊。有过而问者，曰：‘此吾宅也。’夫夷节已不能，而况我乎？吾又不若夷节。夫夷节之为人也无得，而有知不自许，以之神其交，故颠冥乎富贵之地，非相助以得，相助消也。夫冻者假兼衣于春，暍者望泠风于秋。夫楚王之为人也，形尊而严；其于罪也，无赦如虎。非夫佞人、正德，其孰能挠焉？故圣人其穷也，使家人忘其贫；其达也，使王公忘爵禄而化卑。其于物也，与之为娱矣；其于人也，乐物之通而保己焉。故或不言而饮人以和，与人并立而使人化。父子之宜，彼其乎归居，而一闲其所施。其于人心者，若是其远也。故曰：待公阅休。”

圣人达绸缪，周尽一体矣，而不知其然，性也；复命摇作，而以天为师。人则从而命之也，忧乎知而所行恒无几时，其有止也，若之何？

生而美者，人与之鉴。不告，则不知其美于人也。若知之，若不知之，若闻之，若不闻之。其可喜也终无已，人之好之亦无已，性也。

圣人之爱人也，人与之名。不告，则不知其爱人也。若知之，若不知之，若闻之，若不闻之。其爱人也终无已，人之安之亦无已，性也。

旧国旧都，望之畅然，虽使丘陵草木之泯入之者十九，犹之畅然。况见见闻闻者也？以十仞之台，悬众间者也。

冉相氏得其环中以随成，与物无终无始，无几无时。日与物化者，一不化者也，盍尝舍之？夫师天而不得师天，与物皆殉，其以为事也，若之何？夫圣人未始有天，未始有人，未始有始，未始有物，与世偕行而不替，所行之备而不洫，其合之也，若之何？

汤得其司御伊尹登恒，为之傅之；从师而不囿，得其随成，为之司其名；之名嬴法，得其两见。仲尼之尽虑，为之傅之。容成氏曰：“除日无岁，无内无外。”

魏莹与田侯午约，田侯午背之。魏莹怒，将使人刺之。

犀首闻而耻之曰：“君为万乘之君也，而以匹夫从仇。衍请受甲二十万，为君攻之，虏其人民，系其牛马，使其君内热发于背；然后拔其国，忌也出走；然后抶其背，折其脊。”

季子闻而耻之曰：“筑十仞之城，城者既七仞矣，则又坏之，此胥靡之所苦也。今兵不起七年矣，此王之基也。衍乱人，不可听也。”

华子闻而丑之曰：“善言伐齐者，乱人也。善言勿伐者，亦乱人也。谓伐之与不伐乱人也者，又乱人也。”

君曰：“然则若何？”

曰：“君求其道而已矣。”

惠子闻之，而见戴晋人。

戴晋人曰：“有所谓蜗者，君知之乎？”

曰：“然。”

“有国于蜗之左角者，曰触氏。有国于蜗之右角者，曰蛮氏。时相与争地而战，伏尸数万，逐北，旬有五日而后返。”

君曰：“噫！其虚言欤？”

曰：“臣请为君实之。君以意在四方上下有穷乎？”

君曰：“无穷。”

曰：“知游心于无穷，而返在通达之国，若存若亡乎？”

君曰：“然。”

曰：“通达之中有魏，于魏中有梁，于梁中有王。王与蛮氏，有辨乎？”

君曰：“无辨。”

客出。而君惝然若有亡也。

客出，惠子见。

君曰：“客，达人也！圣人不足以当之。”

惠子曰：“夫吹管也，犹有嗃也；吹剑首者，吷而已矣。尧舜，人之所誉也；道尧舜于戴晋人之前，譬犹一吷也。”

孔子之楚，舍于蚁丘之蒋。其邻有夫妻臣妾登极者。

子路曰：“是稯稯何为者邪？”

仲尼曰：“是圣人仆也。是自埋于民，自藏于畔；其声销，其志无穷；其口虽言，其心未尝言；方且与世违，而心不屑与之俱。是陆沉者也，是其市南宜僚邪？”

子路请往召之。

孔子曰：“已矣！彼知丘之著于己也，知丘之适楚也，以丘为必使楚王之召己也，彼且以丘为佞人也。夫若然者，其于佞人也，羞闻其言，而况亲见其身乎？尔何以为存？”

子路往视之，其室虚矣。

长梧封人问子牢曰：“君为政焉，勿卤莽；治民焉，勿灭裂。昔予为禾，耕而卤莽之，则其实亦卤莽而报予；耘而灭裂之，其实亦灭裂而报予。予来年变剂，深其耕而熟耰之，其禾繁以滋，予终年餍飧。”

庄子闻之曰：“今人之治其形，理其心，多有似封人之所谓：遁其天，离其性，灭其情，亡其神，以众为伪。故卤莽其性者，欲恶之孽，为性萑苇；蒹葭始萌，以扶吾形，寻擢吾性；并溃漏发，不择所出，瘭疽疥痈，内热溲膏是也。”

柏矩学于老聃，曰：“请之天下游。”

老聃曰：“已矣！天下犹是也。”

又请之。

老聃曰：“汝将何始？”

曰：“始于齐。”

至齐，见辜人焉，推而僵之，解朝服而幕之，号天而哭之曰：“子乎！子乎！天下有大灾，子独先罹之？”曰：“莫为盗？莫为杀人？”

荣辱立，然后睹所病；货财聚，然后睹所争。今立人之所病，聚人之所争，穷困人之身，使无休时，欲无至此，得乎？古之君人者，以得为在民，以失为在己；以正为在民，以枉为在己，故一物有失其形者，退而自责。今则不然，匿为物，而过不识；大为难，而罪不敢；重为任，而罚不胜；远其途，而诛不至。民知力竭，则以伪继之。日出多伪，士民安取不伪？夫力不足则伪，知不足则欺，财不足则盗。盗窃之行，于谁责而可乎？

蘧伯玉行年六十而六十化，未尝不始于是之，而卒黜之以非也。未知今之所谓是之非五十九非也？

万物有乎生，而莫见其根；有乎出，而莫见其门。人皆尊其知之所知，而莫知恃其知之所不知而后知，可不谓大疑乎？已乎！已乎！且无所逃。

此所谓然欤？然乎？

仲尼问于太史大弢、伯常骞、狶韦曰：“夫卫灵公饮酒湛乐，不听国家之政；畋猎毕弋，不应诸侯之际。其所以为‘灵公’者，何邪？”

大弢曰：“是因是也。”

伯常骞曰：“夫灵公有妻三人，同鑑而浴。史�暦钣�而进所，搏币而扶翼。其慢，若彼之甚也；见贤人，若此其肃也。是其所以为‘灵公’也。”

狶韦曰：“夫灵公也死，卜葬于故墓不吉，卜葬于沙丘而吉。掘之数仞，得石椁焉；洗而视之，有铭焉，曰：‘不凭其子。’灵公夺而埋之。夫灵公之为灵也久矣！之二人何足以识之？”

少知问于太公调曰：“何谓丘里之言？”

太公调曰：“丘里者，合十姓百名而以为风俗也；合异以为同，散同以为异。今指马之百体，而不得马；而马系于前者，立其百体，而谓之马也。是故丘山积卑而为高，江海合小而为大，达人合并而为公。是以自外入者，有主而不执；由中出者，有征而不拒。四时殊气，天不赐，故岁成；五官殊职，君不私，故国治。文武殊能，人不赐，故德备；万物殊理，道不私，故无功。无功故无为，无为而无不为。时有终始，世有变化。祸福淳淳，至有所拂者，而有所宜；自殉殊面，有所正者，有所差。比于大泽，百材皆度；观于大山，木石同坛。此之谓丘里之言。”

少知曰：“然则谓之道，足乎？”

太公调曰：“不然。今计物之数，不止于万，而期曰万物者，以数之多者，号而读之也。是故天地者，形之大者也；阴阳者，气之大者也；道者为之公，因其大以号而读之则可也。已有之矣，乃将得比哉？则若以斯辨，譬犹狗马，其不及远矣。”

少知曰：“四方之内，六合之里，万物之所生，恶起？”

太公调曰：“阴阳相照，相盖相治；四时相代，相生相杀。欲恶去就，于是矫起；雌雄牉合，于是庸有；安危相易，祸福相生；缓急相磨，聚散相成。此名实之可纪，精微之可志也。随序之相理，矫运之相使，穷则返，终则始。此物之所有，言之所尽，知之所至，极物而已。睹道之人，不随其所废，不原其所起，此议之所止。”

少知曰：“季真之‘莫为’，接子之‘或使’，二家之议，孰正于其情？孰偏于其理？”

太公调曰：“鸡鸣狗吠，是人之所知；虽有至知，不能以言读其所化，又不能以意其所为。斯而析之，精至于无伦，大至于不可围。或之使，莫之为，未免于物，而终以为过。‘或使’则实，‘莫为’则虚。有名有实，是物之居。无名无实，在物之虚。可言可意，言而愈疏。

“未生不可忌，已死不可阻。死生非远也，理不可睹。或之使，莫之为，疑之所假。吾观之本，其往无穷；吾求之末，其来无止。无穷无止，言之无也，与物同理。或使、莫为，言之本也，与物终始。道不可有，又不可无。道之为名，所假而行。或使、莫为，在物一曲，夫胡为于大方？言而足，则终日言而尽道；言而不足，则终日言而尽物。道，物之极，言默不足以载。非言非默，议有所极。”

### 外物

外物不可必，故龙逢诛，比干戮，箕子狂，恶来死，桀纣亡。

人主莫不欲其臣之忠，而忠未必信，故伍员流于江，苌弘死于蜀，藏其血三年而化为碧。

人亲莫不欲其子之孝，而孝未必爱，故孝己忧而曾参悲。

木与木相磨则燃，金与火相守则流。阴阳错行，则天地大骇，于是乎有雷有霆，水中有火，乃焚大槐。

有甚忧两陷而无所逃，螴蜳不得和，心若悬于天地之间。蔚愍沉顿，利害相磨，生火甚多，众人焚和。肉固不胜火，于是乎有颓然而道尽。

庄周家贫，故往贷粟于监河侯。

监河侯曰：“诺！我将得邑金，将贷子三百金，可乎？”

庄周忿然作色曰：“周昨来，有中道而呼者。周顾视车辙中，有鲋鱼焉。周问之曰：‘鲋鱼来！子何为者邪？’对曰：‘我，东海之波臣也。君岂有升斗之水而活我哉？’周曰：‘诺！我且南游吴越之王，激西江之水而迎子，可乎？’鲋鱼忿然作色曰：‘吾失我常与，我无所处。吾得升斗之水然活耳，君乃言此，曾不如早索我于枯鱼之肆！’”

任公子好钓巨鱼，为大钩巨纶，五十犗以为饵，蹲乎会稽，投竿东海。旦旦而钓，期年不得鱼。已而大鱼食之，牵巨钩陷没而下，骛扬而奋鳍，白波若山，海水震荡，声侔鬼神，惮吓千里。任公子得若鱼，离而腊之。浙河以东，苍梧以北，莫不餍若鱼者。

已而后世铨才讽说之徒，皆惊而相告也。夫揭竿累，趋灌渎，守鲵鲋，其于得大鱼难矣。饰小说以干县令，其于大达亦远矣。是以未尝闻任氏之风俗，其不可与经于世，亦远矣。

儒以《诗》、《礼》发冢。

大儒胪传曰：“东方作矣，事之何若？”

小儒曰：“未解裙襦，口中有珠。”

大儒曰：“《诗》固有之曰：‘青青之麦，生于陵陂。生不布施，死何含珠为？’揭其鬓，擪其顪，尔以金椎控其颐，徐别其颊。无伤口中珠！”

老莱子之弟子出取薪，遇仲尼，返以告曰：“有人于彼，修上而趋下，末偻而后耳，视若营四海。不知其谁氏之子？”

老莱子曰：“是丘也。召而来！”

仲尼至。

曰：“丘！去汝躬矜，与汝容知，斯为君子矣。”

仲尼揖而退，蹙然改容而问曰：“业可得进乎？”

老莱子曰：“夫不忍一世之伤，而傲万世之患，抑固陋邪？亡其略弗及邪？惠以欢为，傲终身之丑。中民之行，易进焉耳；相引以名，相结以隐。与其誉尧而非桀，不如两忘而闭其非誉。反无非伤也，动无非邪也。圣人踌躇以兴事，以每成功。奈何哉，其载焉？终矜耳！”

宋元君夜半而梦人披发窥阿门，曰：“予自宰路之渊，为清江使河伯之所，渔者余且得予。”

元君觉，使人占之。

曰：“此神龟也。”

君曰：“渔者有余且乎？”

左右曰：“有。”

君曰：“令余且会朝！”

明日，余且朝。

君曰：“若渔何得？”

对曰：“且之网，得白龟，圆五尺。”

君曰：“献若之龟！”

龟至，君再欲杀之，再欲活之，心疑，卜之。

曰：“杀龟以卜，吉。”

乃刳龟以卜，七十二钻而无遗策。

仲尼闻之曰：“神能见梦于元君，而不能避余且之网；知能七十二钻无遗策，而不能避刳肠之患。如是，则知有所不周，神有所不及也。虽有至知，万人谋之。鱼不畏网，而畏鹈鹕。去小知而大知明，去自善而善矣。婴儿生无所师而能言，与能言者处也。”

惠子谓庄子曰：“子言无用。”

庄子曰：“知无用，而始可与言用矣。夫地非不广且大也？人之所用容足耳。然则侧足而堑之至黄泉，人尚有用乎？”

惠子曰：“无用。”

庄子曰：“然则无用之为用也，亦明矣。”

庄子曰：“人有能游，且得不游乎？人而不能游，且得游乎？

夫流遁之志，决绝之行，噫，其非至知厚德之任欤？覆坠而不返，北驰而不顾。虽相为君臣，时也，易世而无以相贱，故至人不留行焉。

夫尊古而卑今，学者之流也。且以狶韦氏之流观今之世，夫孰能不波？唯至人乃能游于世而不僻，顺人而不失己。彼教不学，承意不彼。

目彻为明，耳彻为聪，鼻彻为羶，口彻为甘，心彻为知，知彻为德。凡道不欲壅，壅则哽，哽而不止则抮，抮则众害生。

物之有知者恃息，其不殷，非天之罪。天之穿之也，日夜无降，人则顾塞其窦。

胞有重阆，心有天游。室无空虚，则妇姑勃豀。心无天游，则六凿相攘。大樊丘山之善于人也，亦神者不胜也。

德溢乎名，名溢乎暴，谋稽乎誸，知出乎争。柴生乎守官，事果乎众宜。

春雨日时，草木怒生，铫鎒于是乎始修，草木之到，植者过半，而不知其所以然也。静默可以补病，揃搣可以休老，安宁可以止遽。

虽然，若是劳者之务也，佚者之所未尝过而问焉。圣人之所以骇天下，神人未尝过而问焉；贤人之所以骇世，圣人未尝过而问焉；君子之所以骇国，贤人未尝过而问焉；小人之所以合时，君子未尝过而问焉。

演门有亲死者，以善毁，爵为官师。其党人毁而死者半。

尧与许由天下，许由逃之。汤与务光，务光怒之，负石自沉于庐水。纪他闻之，率弟子而踆于窾水，诸侯吊之。三年，申徒狄因以踣河。

筌者所以在鱼也，得鱼而忘筌；蹄者所以在兔也，得兔而忘蹄。言者所以在意也，得意而忘言。吾安得夫忘言之人而与之言哉？”

### 让王

尧以天下让许由。许由不受，退而耕于颍水之阳，终身不见。

又让于子州支父。

子州支父曰：“以我为天子，犹之可也。虽然，我适有幽忧之病，方且治之，未暇治天下也。”

夫天下至重也，而不以害其生，又况他物乎？唯无以天下为者，可以托天下也。

舜让天下于子州支伯。

子州支伯曰：“予适有幽忧之病，方且治之，未暇治天下也。”

故天下大器也，而不以易其生。此有道者之所以异乎俗者也。

舜以天下让善卷。

善卷曰：“余立于宇宙之中，冬日衣皮毛，夏日衣葛絺；春耕种，形足以劳动；秋收敛，身足以休食。日出而作，日入而息，逍遥于天地之间而心意自适。吾何以天下为哉？悲夫！子之不知余也。”

遂不受。于是去而入深山，莫知其处。

舜以天下让其友石户之农。

石户之农曰：“倦倦乎，后之为人？余葆力之士也。”

以舜之德为未至也，于是夫负妻戴，携子以入于海，终身不返。

太王亶父居邠，狄人攻之。事之以皮帛而不受，事之以犬马而不受，事之以珠玉而不受。狄人之所求者，土地也。

太王亶父曰：“与人之兄居而杀其弟，与人之父居而杀其子，吾不忍也。子皆勉居矣！为吾臣，与为狄人臣，奚以异？且吾闻之：‘不以所用养，害所养。’”因杖策而去之。民相连而从之，遂成国于岐山之下。

夫太王亶父，可谓能尊生矣。能尊生者，虽贵富不以养伤身，虽贫贱不以利累形。今世之人，居高官尊爵者，皆重失之。见利轻亡其身，岂不惑哉？

越人三世杀其君。王子搜患之，逃乎丹穴。而越国无君，求王子搜不得，从之丹穴。王子搜不肯出，越人熏之以艾，乘以王舆。王子搜援绥登车，仰天而呼曰：“君乎！君乎！独不可以舍我乎？”

王子搜非恶为君也，恶为君之患也。若王子搜者，可谓不以国伤生矣，此固越人之所欲得为君也。

韩、魏相与争侵地。子华子见昭僖侯，昭僖侯有忧色。

子华子曰：“今使天下书铭于君之前，书之言曰：‘左手攫之，则右手废；右手攫之，则左手废。然而攫之者，必有天下。’君攫之乎？”

昭僖侯曰：“寡人不攫也。”

子华子曰：“甚善！自是观之，两臂重于天下也，身又重于两臂。韩之轻于天下亦远矣，今之所争者，其轻于韩又远，君固愁身伤生，以忧戚之不得也？”

僖侯曰：“善！教寡人者众矣，未尝得闻此言也。”

子华子可谓知轻重矣。

鲁侯闻颜阖得道之人也，使人以币先焉。颜阖守陋闾，粗布之衣，而自饭牛。鲁侯之使者至，颜阖自对之。

使者曰：“此颜阖之家欤？”

颜阖对曰：“此阖之家也。”

使者致币。

颜阖对曰：“恐听谬，而遗使者罪，不若审之。”

使者还返审之，复来求之，则不得矣。故若颜阖者，非恶富贵也，由重生，恶之也。

故曰，道之真以持身，其绪余以为国家，其土苴以治天下。由此观之，帝王之功，圣人之余事也，非所以完身养生也。今世俗之君子，多危身弃生以殉物，岂不悲哉？凡圣人之动作也，必察其所以之，与其所以为。今有人于此，以随侯之珠，弹千仞之雀，世必笑之。是何也？则其所用者重，而所要者轻也。夫生者，岂特随珠之重也哉？

子列子穷，容貌有饥色。

客有言之于郑子阳者曰：“列御寇，盖有道之士也。居君之国而穷，君无乃为不好士乎？”

郑子阳即令官遗之粟。

子列子出见使者，再拜而辞。

使者去，子列子入。其妻望而拊心曰：“妾闻为有道者之妻子，皆得佚乐，今有饥色。君遇而遗先生食，先生不受，岂非命也哉？”

子列子笑谓之曰：“君非自知我也。以人之言而遗我粟，至其罪我也，又且以人之言。此吾所以不受也。”

其卒，民果作难而杀子阳。

楚昭王失国，屠羊说走而从于昭王。昭王返国，将赏从者，及屠羊说。

屠羊说曰：“大王失国，说失屠羊；大王返国，说亦返屠羊。臣之爵禄已复矣，又何赏之有？”

王曰：“强之！”

屠羊说曰：“大王失国，非臣之罪，故不敢伏其诛；大王返国，非臣之功，故不敢当其赏。”

王曰：“见之！”

屠羊说曰：“楚国之法，必有重赏大功，而后得见。今臣之知，不足以存国；而勇，不足以死寇。吴军入郢，说畏难而避寇，非故随大王也。今大王欲废法毁约而见说，此非臣之所以闻于天下也。”

王谓司马子綦曰：“屠羊说居处卑贱，而陈义甚高，子其为我延之以三珪之位。”

屠羊说曰：“夫三珪之位，吾知其贵于屠羊之肆也；万钟之禄，吾知其富于屠羊之利也。然岂可以贪爵禄，而使吾君有妄施之名乎？说不敢当，愿复返吾屠羊之肆。”

遂不受也。

原宪居鲁。环堵之室，茨以生草；蓬户不完，桑以为枢；而瓮牖二室，褐以为塞；上漏下湿，匡坐而弦歌。

子贡乘大马，中绀而表素，轩车不容巷，往见原宪。

原宪桦冠屣履，杖藜而应门。

子贡曰：“嘻！先生何病？”

原宪应之曰：“宪闻之，无财谓之贫，学道而不能行，谓之病。今宪贫也，非病也。”

子贡逡巡而有愧色。

原宪笑曰：“夫希世而行，比周而友，学以为人，教以为己，仁义之慝，舆马之饰，宪不忍为也。”

原子居卫。缊袍无表，颜色肿癐，手足胼胝；三日不举火，七年不制衣；正冠而缨绝，捉衿而肘见，纳屦而踵决。曳屣而歌《商颂》，声满天地，若出金石。天子不得臣，诸侯不得友。故养志者忘形，养形者忘利，致道者忘心矣。

孔子谓颜回曰：“回，来！家贫居卑，胡不仕乎？”

颜回对曰：“不愿仕。回有郭外之田五十亩，足以给饘粥；郭内之田十亩，足以为丝麻；鼓琴足以自娱，所学于夫子者足以自乐也。回不愿仕。”

孔子欣然变容曰：“美哉，回之意！丘闻之：‘知足者，不以利自累也；审自适者，失之而不惧；行修于内者，无位而不怍。’丘诵之久矣，今于回而后见之，是丘之得也。”

中山公子牟谓詹子曰：“身在江海之上，心居乎巍阙之下，为之奈何？”

詹子曰：“重生！重生则轻利。”

中山公子牟曰：“虽知之，未能自胜也。”

詹子曰：“不能自胜，则从之。从之，神无恶乎？不能自胜而强不从者，此之谓重伤。重伤之人，无寿类矣。”

魏牟，万乘之公子也。其隐岩穴也，难为于布衣之士。虽未至乎道，可谓有其意矣。

孔子穷于陈蔡之间，七日不火食，藜羹不糁，颜色甚惫，而弦歌于室不辍。

颜回择菜于外，子路、子贡相与言曰：“夫子再逐于鲁，削迹于卫，伐树于宋，穷于商周，围于陈蔡；杀夫子者无罪，藉夫子者无禁。弦歌鼓琴，未尝绝音，君子之无耻也，若此乎？”

颜回无以应，入告孔子。

孔子推琴，喟然而叹曰：“由与赐，细人也。召而来，吾语之。”

子路、子贡入。

子路曰：“如此者，可谓穷矣！”

孔子曰：“是何言也！君子通于道之谓通，穷于道之谓穷。今丘也，抱仁义之道，以遭乱世之患，其何穷之谓？故内省而不疚于道，临难而不失其德。大寒既至，霜雪既降，吾是以知松柏之茂也。昔桓公得之莒，文公得之曹，越王得之会稽。陈蔡之厄，于丘其幸乎？”

孔子烈然返琴而弦歌，子路仡然执干而舞。

子贡曰：“吾不知天之高也，地之下也！”

古之得道者，穷亦乐，通亦乐，所乐非穷通也。道得于此，则穷通一也，为寒暑风雨之序矣。故许由娱于颍阳，而共伯得乎共首。

舜以天下让其友北人无择。

北人无择曰：“异哉，后之为人也！居于畎亩之中，而游尧之门。不若是而已，又欲以其辱行墁我。吾羞见之！”

因自投清泠之渊。

汤将伐桀，因卞随而谋。

卞随曰：“非吾事也。”

汤曰：“孰可？”

曰：“吾不知也。”

汤又因务光而谋。

务光曰：“非吾事也。”

汤曰：“孰可？”

曰：“吾不知也。”

汤曰：“伊尹何如？”

曰：“强力忍诟，吾不知其他也。”

汤遂与伊尹谋，伐桀克之，以让卞随。

卞随辞曰：“后之伐桀也，谋乎我，必以我为贼也；胜桀而让我，必以我为贪也。吾生乎乱世，而无道之人再来墁我，吾不忍数闻也。”

乃自投于泂水而死。

汤又让务光，曰：“知者谋之，武者遂之，仁者居之，古之道也。吾子胡不立乎？”

务光辞曰：“废上，非义也；杀民，非仁也；人犯其难，我享其利，非廉也。吾闻之曰：‘非其义者，不受其禄；无道之世，不践其土。’况尊我乎？吾不忍久见也。”

乃负石而自沉于庐水。

昔周之兴，有士二人，处于孤竹，曰伯夷、叔齐。二人相谓曰：“吾闻西方有人，似有道者，试往观焉。”至于岐阳，则文王已殁矣。

武王闻之，使叔旦往见之，与盟曰：“加富二等，就官一列。”血牲而埋之。

二人相视而笑曰：“嘻！异哉！此非吾所谓道也。昔者神农之有天下也，时祀尽敬，而不祈禧；其于人也，忠信尽治，而无求焉。乐与政为政，乐与治为治。不以人之坏自成也，不以人之卑自高也，不以遭时自利也。今周见殷之乱，而遽为政与治，尚谋而行货，阻兵而保威，割牲而盟以为信，扬行以悦众，杀伐以要利，是推乱以易暴也。吾闻古之士，遭治世不避其任，遇乱世不为苟存。今天下暗，周德衰，与其并乎周以涂吾身也，不如避之以洁吾行。”二子北至于首阳之山，遂饿而死焉。

若伯夷叔齐者，其于富贵也，苟可得矣，则必不赖。高节戾行，独乐其志，不事于世，此二士之节也。

### 盗跖

孔子与柳下季为友。柳下季之弟，名曰盗跖。盗跖从卒九千人，横行天下，侵暴诸侯，穴室抠户，驱人牛马，取人妇女；贪得忘亲，不顾父母兄弟，不祭先祖。所过之邑，大国守城，小国入堡，万民苦之。

孔子谓柳下季曰：“夫为人父者，必能诏其子；为人兄者，必能教其弟。若父不能诏其子，兄不能教其弟，则无贵父子兄弟之亲矣。今先生，世之才士也，弟为盗跖，为天下害，而弗能教也。丘窃为先生羞之。丘请为先生往说之。”

柳下季曰：“先生言：‘为人父者，必能诏其子；为人兄者，必能教其弟。’若子不听父之诏，弟不受兄之教，虽今先生之辩，将奈之何哉？且跖之为人也，心如涌泉，意如飘风；强足以拒敌，辩足以饰非；顺其心则喜，逆其心则怒，易辱人以言。先生必无往！”

孔子不听，颜回为驭，子贡为右，往见盗跖。

盗跖乃方休卒徒泰山之阳，脍人肝而餔之。

孔子下车而前，见谒者曰：“鲁人孔丘，闻将军高义，敬再拜谒者。”

谒者入通。

盗跖闻之大怒，目如明星，发上指冠，曰：“此夫鲁国之巧伪人孔丘非邪？为我告之：‘尔作言造语，妄称文武；冠枝木之冠，带死牛之胁；多辞谬说，不耕而食，不织而衣；摇唇鼓舌，擅生是非，以迷天下之主；使天下学士不返其本，妄作孝悌而侥幸于封侯富贵者也。子之罪大殛重，疾走归！不然，我将以子肝益昼餔之膳。”

孔子复通曰：“丘得幸于季，愿望履幕下。”

谒者复通。

盗跖曰：“使来前！”

孔子趋而进，避席反走，再拜盗跖。

盗跖大怒，两展其足，案剑瞋目，声如乳虎，曰：“丘，来前！若所言，顺吾意则生，逆吾心则死。”

孔子曰：“丘闻之，凡天下人有三德：生而长大，美好无双，少长贵贱见而皆悦之，此上德也。知维天地，能辨诸物，此中德也。勇悍果敢，聚众率兵，此下德也。凡人有此一德者，足以南面称孤矣。今将军兼此三者，身长九尺二寸，面目有光，唇如激丹，齿如齐贝，音中黄钟，而名曰‘盗跖’，丘窃为将军耻不取焉。将军有意听臣，臣请南使吴越，北使齐鲁，东使宋卫，西使晋楚，使为将军造大城数百里，立数十万户之邑，尊将军为诸侯；与天下更始，罢兵休卒，收养昆弟，共祭先祖。此圣人才士之行，而天下之愿也。”

盗跖大怒曰：“丘，来前！夫可规以利，而可谏以言者，皆愚陋恒民之谓耳。今长大美好，人见而悦之者，此吾父母之遗德也。丘虽不吾誉，吾独不自知邪？且吾闻之，好面誉人者，亦好背而毁之。今丘告我以大城众民，是欲规我以利，而恒民畜我也，安可久长也？城之大者，莫大乎天下矣。尧舜有天下，子孙无置锥之地；汤武立为天子，而后世绝灭。非以其利大故邪？

“且吾闻之，古者禽兽多而人民少，于是民皆巢居以避之，昼拾橡栗，暮栖木上，故命之曰‘有巢氏之民’。古者民不知衣服，夏多积薪，冬则炀之，故命之曰‘知生之民’。神农之世，卧则倨倨，起则盱盱，民知其母，不知其父，与麋鹿共处，耕而食，织而衣，无有相害之心，此至德之隆也。然而黄帝不能致德，与蚩尤战于涿鹿之野，流血百里。尧舜作，立君臣。汤放其主，武王杀纣，自是之后，以强凌弱，以众暴寡。汤武以来，皆乱人之徒也。

“今子修文武之道，掌天下之辩，以教后世；逢衣浅带，矫言伪行，以迷惑天下之主，而欲求富贵焉。盗莫大于子，天下何故不谓子为‘盗丘’，而乃谓我为‘盗跖’？子以甘辞说子路，而使从之。使子路去其危冠，解其长剑，而受教于子。天下皆曰：‘孔丘能止暴禁非。’其卒之也，子路欲杀卫君而事不成，身菹于卫东门之上。子教子路菹此患，上无以为身，下无以为人，是子教之不至也。子自谓才士圣人邪？则再逐于鲁，削迹于卫，穷于齐，围于陈蔡，不容身于天下！子之道，岂足贵邪？

“世之所高，莫若黄帝。黄帝尚不能全德，而战涿鹿之野，流血百里。尧不慈，舜不孝，禹偏枯，汤放其主，武王伐纣。此六子者，世之所高也。熟论之，皆以利惑其真，而强反其情性，其行乃甚可羞也。

“世之所谓贤士，莫若伯夷、叔齐。伯夷、叔齐辞孤竹之君，而饿死于首阳之山，骨肉不葬。鲍焦饰行非世，抱木而死。申徒狄谏而不听，负石自投于河，为鱼鳖所食。介子推至忠也，自割其股以食文公，文公后背之，子推怒而去，抱木而燔死。尾生与女子期于梁下，女子不来，水至不去，抱梁柱而死。此六子者，无异于磔犬流豕，操瓢而乞者，皆罹名轻死，不念本养寿命者也。

“世之所谓忠臣者，莫若王子比干、伍子胥。子胥沉江，比干剖心。此二子者，世谓忠臣也，然卒为天下笑。自上观之，至于子胥、比干，皆不足贵也。丘之所以说我者，若告我以鬼事，则我不能知也；若告我以人事者，不过此矣，皆吾所闻知也。

“今吾告子以人之情：目欲视色，耳欲听声，口欲察味，志气欲盈。人上寿百岁，中寿八十，下寿六十，除病瘐、死丧、忧患，其中开口而笑者，一月之中不过四五日而已矣。天与地无穷，人死者有时。操有时之具，而托于无穷之间，忽然无异骐骥之驰过隙也。不能悦其志意，养其寿命者，皆非通道者也。丘之所言，皆吾之所弃也。亟去走归，无复言之！子之道，狂狂汲汲，诈巧虚伪事也，非可以全真也，奚足论哉？”

孔子再拜趋走。出门上车，执辔三失，目茫然无见，色若死灰，据轼低头，不能出气。归到鲁东门外，适遇柳下季。

柳下季曰：“今者阙然数日不见，车马有行色，得微往见跖邪？”

孔子仰天而叹曰：“然。”

柳下季曰：“跖得无逆汝意若前乎？”

孔子曰：“然。丘所谓无病而自灸也。疾走料虎头，编虎须，几不免虎口哉！”

### 列御寇

列御寇之齐，中道而返，遇伯昏瞀人。

伯昏瞀人曰：“奚方而返？”

曰：“吾惊焉。”

曰：“恶乎惊？”

曰：“吾尝食于十浆，而五浆先馈。”

伯昏瞀人曰：“若是，则汝何为惊矣？”

曰：“夫内诚不解，形谍成光，以外镇人心，使人轻乎贵老，而齑其所患。夫浆人特为食羹之货，多余之赢，其为利也薄，其为权也轻，而犹若是，而况于万乘之主乎？身劳于国，而知尽于事，彼将任我以事，而校我以功。吾是以惊。”

伯昏瞀人曰：“善哉，观乎！汝处矣，人将保汝矣。”

无几何而往，则户外之屦满矣。

伯昏瞀人北面而立，敦杖蹙之乎颐，立有间，不言而出。

傧者以告列子。

列子提屦，跣而走，暨乎门，曰：“先生既来，曾不发药乎？”

曰：“已矣！吾固告汝曰：‘人将保汝。’果保汝矣。非汝能使人保汝，而汝不能使人无保汝也。尔焉用之？感豫出异也？必且有感，摇尔本才。又无谓也！与汝游者，又莫汝告也。彼所小言，尽人毒也。莫觉莫悟，何相熟也！巧者劳而知者忧，无能者无所求，饱食而遨游，泛若不系之舟，虚而遨游者也。

“郑人缓也，呻吟裘氏之地，只三年而缓为儒，河润九里，泽及三族，使其弟墨。儒墨相与辩，其父助翟，缓自杀。十年而其父梦之。曰：‘使尔子为墨者，予也。盍尝视其埌？既为楸柏之实矣。’

“夫造物者之报人也，不报其人，而报其人之天，彼故使彼。夫人以己为有以异于人，以贱其亲，齐人之井饮者相捽也。故曰，今之世皆缓也。自是，有德者已不知也，而况有道者乎？古者谓之遁天之刑。圣人安其所安，不安其所不安；众人安其所不安，不安其所安。庄子曰：‘知道易，勿言难。知而不言，所以之天也；知而言之，所以之人也。古之至人，天而不人。’

“朱泙漫学屠龙于支离益，殚千金之家，三年技成，而无所用其巧。圣人以必不必，故无兵；众人以不必必之，故多兵。顺于兵，故行有求。兵，恃之则亡。

“小夫之知，不离苞苴、竿牍，敝精神乎蹇浅，而欲兼济道、物，太一形、虚。若是者，迷惑于宇宙，形累不知太初。彼至人者，归精神乎无始，而甘瞑乎无何有之乡，水流乎无形，发泄乎太清。悲哉乎！汝为知在毫毛，而不知太宁！”

### 天下

天下之治方术者多矣，皆以其有，为不可加矣。

古之所谓道术者，果恶乎在？

曰：无乎不在。

曰：神何由降？明何由出？

圣有所生，王有所成，皆原于一。

不离于宗，谓之天人；不离于精，谓之神人；不离于真，谓之至人；以天为宗，以德为本，以道为门，兆于变化，谓之圣人。

以仁为恩，以义为理，以礼为行，以乐为和；熏然慈仁，谓之君子。

以法为分，以名为表，以参为验，以稽为决；其数一二三四是也，百官以此相齿。

以事为常，以衣食为主，以蕃息畜藏为意，老弱孤寡皆有以养，民之理也。

古之人其备乎！配神明，醇天地，育万物，和天下，泽及百姓；明于本数，系于末度；六通四辟，小大精粗，其运无乎不在。

其明而在数度者，旧法世传之史尚多有之。

其在于《诗》、《书》、《礼》、《乐》者，邹鲁之士、搢绅先生多能明之。

其数散于天下而设于中国者，百家之学时或称而道之。

天下大乱，贤、圣不明，道、德不一，天下各得一察焉以自好，譬如耳目鼻口，皆有所明，不能相通，犹百家众技也，皆有所长，时有所用。虽然，不赅不遍，一曲之士也。判天地之美，析万物之理，不察古人之全，寡能备于天地之美，称神明之容。

是故内圣外王之道，暗而不明，郁而不发。天下之人各为其所欲焉，以自为方。悲夫，百家往而不返，必不合矣。后世之学者，不幸不见天地之纯，古人之大体，道术将为天下裂。

不侈于后世，不靡于万物，不晖于数度，以绳墨自矫，而备世之急；古之道术有在于是者，墨翟、禽滑釐闻其风而悦之。

为之太过，已之太循。作为《非乐》，命之曰《节用》；生不歌，死无服。墨子泛爱兼利而非斗，其道不怒；又好学，而博不异；不与先王同，毁古之礼乐。古之丧礼，贵贱有仪，上下有等，今墨子独生不歌，死不服，桐棺三寸而无椁，以为法式。以此教人，恐不爱人；以此自行，固不爱己。未败墨子道。虽然，歌而非歌，哭而非哭，乐而非乐，是果类乎？其生也勤，其死也薄，其道太觳，使人忧，使人悲，其行难为也。恐其不可以为圣人之道，反天下之心，天下不堪。墨子虽独能任，奈天下何？离于天下，其去王也远矣。

墨子称道曰：“昔禹之湮洪水，决江河而通四夷九州也，名川三百，支川三千，小者无数。禹亲自操橐耜，而鸠杂天下之川；腓无胈，胫无毛，沐湛雨，栉疾风，置万国。禹大圣也，而形劳天下也如此。”使后世之墨者，多以裘褐为衣，以屐屩为服，日夜不休，以自苦为极。曰：“不能如此，非禹之道也，不足谓墨。”

相里勤之弟子五侯之徒，南方之墨者苦获、已齿、邓陵子之属，俱诵《墨经》，而背适不同，相谓别墨。以坚白、同异之辩相訾，以奇偶、不侔之辞相应。以巨子为圣人，皆愿为之尸，冀得为其后世，至今不决。

墨翟、禽滑釐之意则是，其行则非也。将使后世之墨者，必自苦以腓无胈，胫无毛，相进而已矣。乱之上也，治之下也。虽然，墨子真天下之好者也，将求之不得也。虽枯槁，不舍也。才士也夫！

不累于俗，不饰于物；不苛于人，不忮于众；愿天下之安宁以活民命，人我之养毕足而止，以此白心；古之道术有在于是者，宋钘、尹文闻其风而悦之。

作为华山之冠以自表，接万物以别囿为始，语心之容，命之曰心之行；以恧合欢，以调海内，请欲置之以为主。见侮不辱，救民之斗；禁攻寝兵，救世之战。以此周行天下，上说下教，虽天下不取，强聒而不舍者也。故曰，上下见厌而强见也。

虽然，其为人太多，其自为太少。日请欲固置五升之饭足矣。先生恐不得饱，弟子虽饥，不忘天下，日夜不休。曰：“我必得活哉！”鄙傲乎救世之士哉！曰：“君子不为苛察，不以身假物。”以为无益于天下者，明之不如已也。以禁攻寝兵为外，以情欲寡浅为内。其小大精粗，其行适至是而止。

公而不党，易而无私，决然无主，趣物而不两，不顾于虑，不谋于知，于物无择，与之俱往；古之道术有在于是者，彭蒙、田骈、慎到闻其风而悦之。

齐万物以为首，曰：“天能覆之而不能载之，地能载之而不能覆之，大道能包之而不能辨之。”知万物皆有所可，有所不可，故曰：“选则不遍，教则不至，道则无遗者矣。”

是故慎到弃知去己，而缘不得已；泠汰于物，以为道理。曰：“知不知，将薄知，而复邻伤之者也。”謑髁无任，而笑天下之尚贤也；纵脱无行，而非天下之大圣也。椎拍輐断，与物宛转；舍是与非，苟可以免；不师知虑，不知前后；巍然而已矣。推而后行，曳而后往，若飘风之还，若落羽之旋，若磨石之隧；全而无非，动静无过，未尝有罪。是何故？夫无知之物，无建己之患，无用知之累，动静不离于理，是以终身无誉。故曰：“至于若无知之物而已，无用贤圣。夫块不失道。”豪杰相与笑之曰：“慎到之道，非生人之行，而至死人之理，适得怪焉。”

田骈亦然，学于彭蒙，得不教焉。彭蒙之师曰：“古之道人，至于莫之是、莫之非而已矣。其风窢然，恶可而言？”

常反人，不见观，而不免于魭断。其所谓道，非道；而所言之韪，不免于非。彭蒙、田骈、慎到不知道。虽然，概乎皆尝有闻者也。

以本为精，以物为粗，以有积为不足，澹然独与神明居；古之道术有在于是者，关尹、老聃闻其风而悦之。

建之以常无有，主之以太一；以濡弱谦下为表，以空虚不毁万物为实。

关尹曰：“在己无居，形物自著。其动若水，其静若镜，其应若响。惚乎若亡，寂乎若清。同焉者和，得焉者失。未尝先人，而常随人。”

老聃曰：“知其雄，守其雌，为天下溪；知其白，守其辱，为天下谷。”人皆取先，己独取后。曰：“受天下之垢。”人皆取实，己独取虚。无藏也，故有余，岿然而有余。其行身也，徐而不费。无为也，而笑巧。人皆求福，己独曲全。曰：“苟免于咎。”以深为根，以约为纪。曰：“坚则毁矣，锐则挫矣。”常宽于物，不削于人。

可谓至极，关尹、老聃乎？古之博大真人哉！

寂漠无形，变化无常。死欤生欤？天地并欤？神明往欤？恍乎何之？惚乎何适？万物毕罗，莫足以归；古之道术有在于是者，庄周闻其风而悦之。

以谬悠之说，荒唐之言，无端崖之辞，时恣纵而傥，不以奇见之也。以天下为沉浊，不可与庄语。以卮言为蔓衍，以重言为真，以寓言为广。独与天地精神往来，而不傲睨于万物。不谴是非，以与世俗处。

其书虽环玮，而连抃无伤也。其辞虽参差，而諔诡可观。彼其充实不可以已，上与造物者游，而下与外死生、无终始者为友。

其于本也，弘大而辟，深闳而肆；其于宗也，可谓调适而上遂矣。虽然，其应于化而解于物也，其理不竭，其来不蜕，芒乎昧乎，未之尽者。

### 惠施

惠施多方，其书五车；其道舛驳，其言也不中。

“历物”之意曰：“至大无外，谓之‘大一’；至小无内，谓之‘小一’。无厚，不可积也，其大千里。天与地卑，山与泽平。日方中方睨，物方生方死。‘大同’而与‘小同’异，此之谓小‘同异’；万物毕同毕异，此之谓大‘同异’。南方无穷而有穷。今日适越而昔来。连环可解也。我知天之中央，燕之北，越之南是也。泛爱万物，天地一体也。”

惠施以此为大，观于天下，而晓辩者。

天下之辩者相与乐之：“卵有毛。鸡三足。郢有天下。犬可以为羊。马有卵。丁子有尾。火不热。山出口。轮不辗地。目不见。指不至，至不绝。龟长于蛇。矩不方，规不可以为圆。凿不围枘。飞鸟之影，未尝动也。镞矢之疾，而有不行不止之时。狗非犬。黄马、骊牛三。白狗黑。孤犊未尝有母。一尺之棰，日取其半，万世不竭。”

辩者以此与惠施相应，终身无穷。桓团、公孙龙辩者之徒，饰人之心，易人之意；能胜人之口，不能服人之心，辩者之囿也。

惠施日以其知与之辩，特与天下之辩者为怪，此其柢也。然惠施之口谈，自以为最贤，曰：“天地其壮乎？施存，雄而无术。”

南方有畸人焉，曰黄缭，问天地所以不坠不陷，风雨雷霆之故。惠施不辞而应，不虑而对，遍为万物说；说而不休，多而无已，犹以为寡，益之以怪。以反人为实，而欲以胜人为名，是以与众不适也。弱于德，强于物，其途隩矣。由天地之道，观惠施之能，其犹一蚊一虻之劳者也，其于物也何庸？夫充一尚可曰愈，贵道几矣。惠施不能以此自宁，散于万物而不厌，卒以善辩为名。惜乎！惠施之才！骀荡而不得，逐万物而不返，是穷响以声，形与影竞走也。悲夫！

### 宇泰定

宇泰定者，发乎天光。发乎天光者，人见其人，物见其物。人有修者，乃今有恒；有恒者，人舍之，天助之。人之所舍，谓之天民；天之所助，谓之天子。

学者，学其所不能学也；行者，行其所不能行也；辩者，辩其所不能辩也。知止乎其所不能知，至矣。若有不即是者，天均败之。

备物以将形，藏不虞以生心，敬中以达彼，若是而万恶至者，皆天也，而非人也，不足以滑和，不可纳于灵台。灵台者有持，而不知其所持，而不可持者也。不见其诚己而发，每发而不当；业入而不舍，每更为失。为不善乎显明之中者，人得而诛之；为不善乎幽暗之中者，鬼得而诛之。明乎人，明乎鬼者，然后能独行。

券内者，行乎无名；券外者，志乎期费。行乎无名者，唯庸有光；志乎期费者，唯贾人也，人见其跂，犹之魁然。与物穷者，物入焉；与物龃者，其身之不能容，焉能容人？不能容人者无亲，无亲者尽人。兵莫憯于志，而镆铘为下；寇莫大于阴阳，而桴鼓为小。无适而非阴阳，无所逃于天地之间。非阴阳贼之，心则使之也。

道通为一，其分也，成也；其成也，毁也。所以恶乎分者，其分也以备；所以恶乎备者，其有也以备。故出而不返，见其鬼；出而得，是谓德死。灭而有实，鬼之一也。以有形者象无形者，而定矣。

出无本，入无窍。有实而无乎处，有长而无乎本标；有所出而无窍者有实，有所入而无本者有长。有实而无乎处者，宇也；有长而无本标者，宙也。有乎生，有乎死，有乎出，有乎入，出入而无见其形，是谓天门。天门者，无有也；万物出乎无有。有，不能以有为有，必出乎无有。而无有，一无有，圣人藏乎是。

古之人，其知有所至矣。恶乎至？有以为未始有物者，至矣，尽矣，弗可以加矣。其次以为有物矣，将以生为丧也，以死为返也，是以分矣。其次曰始无有，既而有生，生俄而死；以无有为首，以生为体，以死为尻，孰知有无死生之一宗者，吾与之为友。是三者虽异，公族也。昭景也，著戴也；屈氏也，著封也。非一邪？

有生，黬也。披然曰“移是”。尝言“移是”，非所言也。虽然，不可知者也。腊者之有膍胘，可散而不可散也；观室者周于寝庙，又适其偃焉，为是举“移是”。

请尝言“移是”：是以生为本，以知为师，因以乘是非；果有名实，因以己为质；使人以为己节，因以死偿节。若然者，以用为知，以不用为愚；以彻为名，以穷为辱。移是，今之人也，是蜩与鷽鸠同于同也。

蹍市人之足，则辞以放傲，兄则以伛，太亲则已矣。故曰：至礼不人，至义不物，至知不谋，至仁无亲，至信辟金。

彻志之悖，解心之谬，去德之累，达道之塞。贵富显严名利六者，悖志者也。容动色理气意六者，谬心者也。恶欲喜怒哀乐六者，累德者也。去就取与知能六者，塞道者也。此四六者不荡胸中则正，正则静，静则清，清则明，明则虚，虚则无为而无不为也。

道者，德之钦也；生者，德之光也；性者，生之质也。性之动，谓之为；为之伪，谓之失。知者，接也；知者，谋也；知者之所不知，犹睨也。动以不得已之谓德，动无非我之谓治，名相反而实相顺也。

羿工乎中微，而拙乎使人无己誉。圣人工乎天，而拙乎人。夫工乎天而良乎人者，唯全人能之。唯虫能虫，唯虫能天。全人恶有天？恶有人之天？而况天乎人乎？

一雀过羿，羿必得之，惑也。以天下为之笼，则雀无所逃矣。是故汤以庖人笼伊尹，秦穆公以五羊之皮笼百里奚。是故非以其所好笼之，而可得者，无有也。

兀者拸画，外非誉也；胥靡登高而不惧，遗死生也。夫复习不愧，而忘人。忘人，因以为天人矣。故敬之而不喜，侮之而不怒者，唯同乎天和者为然。出怒不怒，则怒出于不怒矣；出为无为，则为出于无为矣。欲静则平气，欲神则顺心；有为也欲当，则缘于不得已。不得已之类，圣人之道。

### 胠箧

将为胠箧探囊发匮之盗而为守备，则必摄缄縢，固扃鐍，此世俗之所谓知也。然而巨盗至，则负匮揭箧担囊而趋，唯恐缄縢扃鐍之不固也。然则向之所谓知者，不乃为大盗积者也？

故尝试论之：世俗之所谓知者，有不为大盗积者乎？所谓圣者，有不为大盗守者乎？何以知其然邪？昔者齐国邻邑相望，鸡狗之音相闻，网罟之所布，耒耨之所刺，方二千余里；阖四境之内，所以立宗庙社稷，治邑屋州闾乡曲者，曷尝不法圣人哉？然而田成子一旦杀齐君而盗其国，所盗者岂独其国邪？并与其圣知之法而盗之。故田成子有乎盗贼之名，而身处尧舜之安；小国不敢非，大国不敢诛，十二世有齐国。则是不乃窃齐国并与其圣知之法，以守其盗贼之身乎？

尝试论之：世俗之所谓至知者，有不为大盗积者乎？所谓至圣者，有不为大盗守者乎？何以知其然邪？昔者龙逢斩，比干剖，苌弘胣，子胥靡，故四子之贤，而身不免乎戮。故跖之徒问于跖曰：‘盗亦有道乎？’跖曰：‘何适而无有道邪？夫妄意室中之藏，圣也；入先，勇也；出后，义也；知可否，知也；分均，仁也。五者不备而能成大盗者，天下未之有也。’由是观之，善人不得圣人之道不立，盗跖不得圣人之道不行。天下之善人少，而不善人多，则圣人之利天下也少，而害天下也多。故曰：唇揭则齿寒，鲁酒薄而邯郸围，圣人生而大盗起。掊击圣人，纵舍盗贼，而天下始治矣。夫川竭而谷虚，丘夷而渊实，圣人已死则大盗不起，天下平而无故矣。

圣人不死，大盗不止。虽重圣人而治天下，则是重利盗跖也。为之斗斛以量之，则并与斗斛而窃之；为之权衡以称之，则并与权衡而窃之；为之符玺以信之，则并与符玺而窃之；为之仁义以矫之，则并与仁义而窃之。何以知其然邪？彼窃钩者诛，窃国者为诸侯；诸侯之门，而仁义存焉。则是非窃仁义圣知邪？故逐于大盗、揭诸侯、窃仁义并斗斛权衡符玺之利者，虽有轩冕之赏弗能劝，斧钺之威弗能禁。此重利盗跖而使不可禁者，是乃圣人之过也。

故曰：“鱼不可脱于渊，国之利器不可以示人。”彼圣知者，天下之利器也，非所以明天下也。故绝圣弃知，大盗乃止；擿玉毁珠，小盗不起。焚符破玺，而民朴鄙；掊斗折衡，而民不争；殚残天下之圣法，而民始可与论议。擢乱六律，铄绝竽瑟，塞师旷之耳，而天下始人含其聪矣。灭文章，散五采，胶离朱之目，而天下始人含其明矣。毁绝钩绳，而弃规矩，攦工倕之指，而天下始人含其巧矣。故曰：“大巧若拙。”削曾史之行，钳儒墨之口，攘弃仁义，而天下之德始玄同矣。彼人含其明，则天下不烁矣；人含其聪，则天下不累矣；人含其知，则天下不惑矣；人含其德，则天下不僻矣。彼曾史、儒墨、师旷、工倕、离朱，皆外立其德而以爚乱天下者也，法之所无用也。

子独不知至德之世乎？昔者容成氏、大庭氏、伯皇氏、中央氏、栗陆氏、骊畜氏、轩辕氏、赫胥氏、尊卢氏、祝融氏、伏牺氏、神农氏，当是时也，民结绳而用之，甘其食，美其服，乐其俗，安其居，邻国相望，鸡狗之音相闻，民至老死而不相往来。若此之时，则至治矣。今遂至使民延颈举踵曰：“某所有贤者！”攍粮而趣之，则内弃其亲，而外去其主之事，足迹接乎诸侯之境，车轨结乎千里之外，则是上好知之过也。

上诚好知而无道，则天下大乱矣。何以知其然邪？夫弓弩、毕弋、机羉之知多，则鸟乱于上矣；钩饵、网罟、罾笱之知多，则鱼乱于水矣；削格、罗络、罝罘之知多，则兽乱于泽矣；知诈渐毒、颉滑坚白、解诟同异之变多，则俗惑于辩矣。故天下每每大乱，罪在于好知。故天下皆知求其所不知，而莫知求其所已知者，皆知非其所不善，而莫知非其所已善者，是以大乱。故上悖日月之明，下铄山川之精，中堕四时之施；喘蝡之虫，肖翘之物，莫不失其性。甚矣夫，好知之乱天下也！自三代以下者是矣。舍夫种种之民，而悦夫役役之佞；释夫恬淡无为，而悦夫啍啍之意。啍啍，已乱天下矣！

### 天地

天地虽大，其化均也；万物虽多，其治一也；人卒虽众，其主君也。君原于德，而成于天。故曰：玄古之君天下，无为也，天德而已矣。

以道观言，而天下之名正；以道观分，而君臣之义明；以道观能，而天下之官治；以道泛观，而万物之应备。故通于天者，道也；顺于地者，德也；行于万物者，义也；上治人者，事也；能有所艺者，技也。技兼于事，事兼于义，义兼于德，德兼于道，道兼于天。故曰：“古之畜天下者，无欲而天下足，无为而万物化，渊静而百姓定。”《记》曰：“通于一而万事毕，无心得而鬼神服。”

夫子曰：“夫道，覆载天地，化生万物者也，洋洋乎大哉！君子不可以不刳心焉：无为为之之谓天，无为言之之谓德，爱人利物之谓仁，不同同之之谓大，行不崖异之谓宽，有万不同之谓富，执故德之谓纪，德成之谓立，循于道之谓备，不以物挫志之谓完。君子明于此十者，则蹈乎其事心之大也，沛乎其为万物逝也。若然者，藏金于山，藏珠于渊，不利货财，不近贵富，不乐寿，不哀夭，不荣通，不丑穷；不拘一世之利以为己私分，不以王天下为己处显。万物一府，死生同状。”

夫子曰：“夫道，渊乎其居也，漻乎其清也。金石不得，无以鸣，故金石有声，不考不鸣，万物孰能定之？夫王德之人，素逝而耻通于事，立之本原而知通于神，故其德广；其心之出，有物采之。故形非道不生，生非德不明。存形穷生，立德明道，非王德者邪？荡荡乎，忽然出，勃然动，而万物从之乎？此谓王德之人，视乎冥冥，听乎无声；冥冥之中，独见晓焉；无声之中，独闻和焉；故深之又深，而能物焉；神之又神，而能精焉；故其与万物接也，至无而供其求，时骋而要其宿；大小长短修远，各得其宜。”

黄帝游乎赤水之北，登乎昆仑之丘而南望，还归，遗其玄珠。

使知索之，而不得。

使离朱索之，而不得。

使喫诟索之，而不得也。

乃使罔象，罔象得之。

黄帝曰：“异哉！罔象乃可以得之乎？”

尧之师曰许由，许由之师曰啮缺，啮缺之师曰王倪，王倪之师曰被衣。

尧问于许由曰：“啮缺可以配天乎？吾藉王倪以要之。”

许由曰：“殆哉岌乎天下！啮缺之为人也，聪明睿知，给数以敏，其性过人，而又乃以人受天。彼审乎禁过，而不知过之所由生。与之配天乎？彼且乘人而无天，方且本身而异形，方且尊知而北驰，方且为绪使，方且为物絯，方且四顾而物应，方且应众宜，方且与物化而未始有恒。夫何足以配天乎？虽然，有族，有祖，可以为众父，而不可以为众父父。治，乱之率也，北面之祸也，南面之贼也。”

尧观乎华。

华封人曰：“嘻，圣人！请祝圣人：使圣人寿！”

尧曰：“辞。”

“使圣人富！”

尧曰：“辞。”

“使圣人多男子！”

尧曰：“辞。”

封人曰：“寿，富，多男子，人之所欲也。汝独不欲，何邪？”

尧曰：“多男子则多惧，富则多事，寿则多辱。是三者，非所以养德也，故辞。”

封人曰：“始也，我以汝为圣人也；今然，君子也。天生万民，必授之职。多男子而授之职，则何惧之有？富而使人分之，则何事之有？夫圣人，鹑裾而鷇食，鸟行而无影；天下有道，则与物皆昌；天下无道，则修德就闲；千岁厌世，去而上仙；乘彼白云，至于帝乡。三患莫至，身常无殃，则何辱之有？”

封人去之。

尧随之，曰：“请问？”

封人曰：“退矣！”

尧治天下，伯成子高立为诸侯。尧授舜，舜授禹，伯成子高辞为诸侯而耕。禹往见之，则耕在野。

禹趋就下风而问焉，曰：“昔尧治天下，吾子立为诸侯。尧授舜，舜授予，而吾子辞为诸侯而耕。敢问其故何也？”

子高曰：“昔尧治天下，不赏而民劝，不罚而民畏。今子赏罚而民且不仁，德自此衰，刑自此立，后世之乱自此始矣。夫子盍行邪？无落吾事！”

俋俋乎耕而不顾。

### 天运

“天其运乎？地其处乎？日月其争于所乎？孰主张是？孰维纲是？孰居无事而推行是？意者其有机缄而不得已邪？意者其运转而不能止邪？云者为雨乎？雨者为云乎？孰隆施是？孰居无事淫乐而劝是？风起北方，一西一东，在上彷徨，孰嘘吸是？孰居无事而披拂是？敢问何故？”

务成昭曰：“来！吾语汝。天有六极五常，帝王顺之则治，逆之则凶。九洛之事，治成德备，监照下土，天下戴之，此谓上皇。”

商太宰荡问仁于庄子。

庄子曰：“虎狼，仁也。”

曰：“何谓也？”

庄子曰：“父子相亲，何为不仁？”

曰：“请问至仁。”

庄子曰：“至仁无亲。”

太宰曰：“盈闻之：‘无亲则不爱，不爱则不孝。’谓至仁不孝，可乎？”

庄子曰：“不然。夫至仁尚矣，孝固不足以言之。此非过孝之言也，不及孝之言也。夫南行者至于郢，北面而不见冥山，是何也？则去之远也。故曰：以敬孝易，以爱孝难；以爱孝易，以忘亲难；忘亲易，使亲忘我难；使亲忘我易，兼忘天下难；兼忘天下易，使天下兼忘我难。夫德遗尧舜，而不为也；利泽施于万世，天下莫知也；岂直太息而言仁孝乎哉？夫孝悌仁义，忠信贞廉，此皆自勉以役其德者也，不足多也。故曰：至贵，国爵摒焉；至富，国财摒焉；至显，名誉摒焉。是以至道不渝。”

北门成问于黄帝曰：“帝张《咸池》之乐于洞庭之野，吾始闻之惧，复闻之怠，卒闻之而惑，荡荡默默，乃不自得。”

帝曰：“汝殆其然哉！

“吾奏之以人，征之以天，行之以礼义，建之以太清。四时迭起，万物循生；一盛一衰，文武伦经。一清一浊，流光其声。蛰虫始作，吾惊之以雷霆。其卒无尾，其始无首。一死一生，一偾一起。所常无穷，而一不可待，汝故惧也。

“吾又奏之以阴阳之和，烛之以日月之明；其声能短能长，能柔能刚，变化齐一，不主故常。在谷满谷，在坑满坑；杜隙守神，以物为量。其声挥绰，其名高明。是故鬼神守其幽，日月星辰行其纪。吾止之于有穷，流之于无止。予欲虑之而不能知也，望之而不能见也，逐之而不能及也；傥然立于四虚之道，倚于槁梧而吟。心困乎所欲知，目穷乎所欲见，力屈乎所欲逐，吾既不及，已夫！形充空虚，乃至委蛇。汝委蛇，故怠。

“吾又奏之以无怠之声，调之以自然之命，故若混逐丛生，体乐而无形；布挥而不曳，幽昏而无声，动于无方，居于窅冥。或谓之死，或谓之生；或谓之实，或谓之荣；行流散徙，不主常声。世疑之，稽于圣人。圣也者，达于情而遂于命也；天机不张而五官皆备，此之谓天乐，无言而心悦。故有炎氏为之颂曰：‘听之不闻其声，视之不见其形，充满天地，包裹六极。’汝欲听之而无接焉，尔故惑也。

“乐也者，始于惧，惧故祟。吾又次之以怠，怠故遁。卒之于惑，惑故愚。愚故道，道可载尔与之俱也。”

孔子西游于卫。

颜渊问师金曰：“以夫子之行，为奚如？”

师金曰：“惜乎！尔夫子其穷哉！”

颜渊曰：“何也？”

师金曰：“夫刍狗之未陈也，盛以箧衍，巾以文绣，尸祝斋戒以将之。及其已陈也，行者践其首脊，苏者取而爨之而已。将复取而盛以箧衍，巾以文绣，游居寝卧其下，彼不得梦，必且数眯焉。今尔夫子，亦取先王已陈刍狗，聚弟子游居寝卧其下，故伐树于宋，削迹于卫，穷于商周，是非其梦邪？围于陈蔡之间，七日不火食，死生相与邻，是非其眯邪？

“夫水行莫如用舟，而陆行莫如用车。以舟之可行于水也，而求推之于陆，则没世不行寻常。古今非水陆欤？周鲁非舟车欤？今祈行周于鲁，是犹推舟于陆也，劳而无功，身必有殃。彼未知夫无方之转，应物而不穷者也。且子独不见夫桔槔者乎？引之则俯，舍之则仰。彼，人之所引，非引人者也，故俯仰而不得罪于人。

“故夫三皇五帝之礼仪法度，不矜于同而矜于治。故譬三皇五帝之礼仪法度，其犹柤梨橘柚、果蓏之属邪？虽其味相反，而皆可于口。故礼仪法度者，应时而变者也。今取猨狙而衣以周公之服，彼必龁啮挽裂，尽去而后慊。观古今之异，犹猨狙之异乎周公也。故西施病心而颦，其里之丑人见而美之，归亦捧心而颦。其里之富人见之，坚闭门而不出；贫人见之，挈妻子而去之走。彼知颦美，而不知颦之所以美。惜乎！尔夫子其穷哉！”

孔子行年五十有一而不闻道，乃南之沛见老聃。

老聃曰：“子来乎？吾闻子，北方之贤者也，子亦得道乎？”

孔子曰：“未得也。”

老子曰：“子恶乎求之哉？”

曰：“吾求之于度数，五年而未得也。”

老子曰：“子又恶乎求之哉？”

曰：“吾求之于阴阳，十有二年而未得也。”

老子曰：“然。使道而可献，则人莫不献之于其君；使道而可进，则人莫不进之于其亲；使道而可以告人，则人莫不告其兄弟；使道而可以与人，则人莫不与其子孙。然而不可者，无它也，中无主而不止，外无征而不行。由中出者，不受于外，圣人不出；由外入者，无主于中，圣人不隐。名者，公器也，不可多取。仁义者，先王之蘧庐也，止可以一宿，而不可久处，觏而多责。

“古之至人，假道于仁，托宿于义，以游逍遥之墟，食于苟简之田，立于不贷之圃。逍遥，无为也；苟简，易养也；不贷，无出也。古者谓是采真之游。以富为是者不能让禄，以显为是者不能让名，亲权者不能与人柄；操之则慄，舍之则悲。尔一无所鉴，以窥其所不休者，是天之戮民也！

“怨恩、取与、谏教、生杀，八者正之器也，唯循大变无所湮者，为能用之。故曰：正者，正也。其心以为不然者，天门弗开矣。”

孔子见老聃而语仁义。

老聃曰：“夫簸糠眯目，则天地四方易位矣；蚊虻噆肤，则通夕不寐矣。夫仁义憯然，乃愦吾心，乱莫大焉。吾子使天下无失其朴，吾子亦仿风而动，总德而立矣。又奚傑傑然揭仁义，若负建鼓而求亡子者邪？夫鹄不日浴而白，乌不日黔而黑。黑白之朴，不足以为变；名誉之观，不足以为广。泉涸，鱼相与处于陆；与其相呴以湿，相濡以沫，不若相忘于江湖。”

孔子见老聃归，三日不谈。

弟子问曰：“夫子见老聃，亦将何规哉？”

孔子曰：“吾与汝处于鲁之时，人用意如飞鸿者，吾为弓弩而射之；用意如游鹿者，吾为走狗而逐之；用意如井鱼者，吾为钩繳以投之。至于龙，吾不知也。吾乃今于是乎见龙！龙，合而成体，散而成章，乘乎云气，而养乎阴阳。予口张而不能嗋，舌举而不能讱，予又何规老聃哉？”

子贡曰：“然则人固有尸居而龙见，渊默而雷声，发动如天地者乎？赐亦可得而观乎？”遂以孔子声见老聃。

老聃方将倨堂而应，微曰：“予年运而往矣，子将何以戒我乎？”

子贡曰：“夫三王之治天下不同，其系声名一也。而先生独以为非圣人，如何哉？”

老聃曰：“小子少进！子何以谓不同？”

对曰：“禹用力而汤用兵，文王顺纣而不敢逆，武王逆纣而不肯顺，故曰不同。”

老聃曰：“小子少进！余语汝三皇五帝之治天下。黄帝之治天下，使民心一；民有其亲死不哭，而民不非也。尧之治天下，使民心亲；民有为其亲杀其服，而民不非也。舜之治天下，使民心竞；民妇孕七月而生子，子生五月而能言，不至乎孩而始谁，则人始有夭矣。禹之治天下，使民心变；人有心而兵有顺，杀盗非杀人，自为种而天下耳。是以天下大骇，儒墨皆起。其作始有伦，而今乎归。汝何言哉？余语汝：三王之治天下，名曰治之，而乱莫甚焉。三王之知，上悖日月之明，下睽山川之精，中堕四时之施，其知憯于蛎虿之尾、鲜规之兽。莫得安其性命之情者，尔犹自以为圣人，不可耻乎？其无耻也！”

子贡蹵蹵然，立不安。

孔子谓老聃曰：“丘治《诗》、《书》、《礼》、《乐》、《易》、《春秋》六经，自以为久矣，熟知其故矣；以干者七十二君，论先王之道，而明周召之迹，一君无所钩用。甚矣夫！人之难说也？道之难明邪？”

老子曰：“幸矣，子之不遇治世之君也！夫六经，先王之陈迹也，岂其所以迹哉？今子之所言，犹迹也。夫迹，履之所出，而迹岂履哉？夫白鹢之相视，眸子不运而风化。虫，雄鸣于上风，雌应于下风而化。类自为雌雄，故曰风化。性不可易，命不可变，时不可止，道不可壅。苟得于道，无自而不可；失焉者，无自而可。”

孔子不出三月，复见曰：“丘得之矣。乌鹊孺，鱼傅沫，细腰者化；有弟而兄啼。久矣夫，丘不与化为人！不与化为人，安能化人？”

老子曰：“可。丘得之矣。”
